                               CANTONI

                                  IL

                              VOLONTARIO


                           ROMANZO STORICO

                                  DI

                          GIUSEPPE GARIBALDI



                                MILANO

                        ENRICO POLITTI EDITORE

                                 1870



                        Proprietà letteraria.

                          Tip. GUGLIELMINI.




PREFAZIONE AI MIEI ROMANZI STORICI

Non potendo operare altrimenti, ho creduto ricorrere all'opera della
penna:

1.º Per ricordare all'Italia molti de' suoi valorosi, che lasciarono
la vita sui campi di battaglia per essa.--Alcuni son conosciuti, e
forse i più cospicui, ma molti dormono ignorati, che non furono da
meno dei primi. A ciò mi accinsi, come a dovere sacro.

2.º Per trattenermi colla gioventù italiana sui fatti da lei eseguiti,
e sul debito sacrosanto di compire il resto, accennando colla
coscienza del vero, le turpitudini, ed i tradimenti dei reggitori e
dei preti.

3.º Infine, per ritrarre un onesto lucro dal mio lavoro.

Ecco i motivi che mi spinsero a farla da letterato in un tempo in cui
credetti meglio far niente che far male.--Nei miei scritti io quasi
esclusivamente narro de' morti; de' vivi meno che mi sia possibile,
attenendomi al vecchio adagio, «che gli uomini si giudicano bene dopo
morti.»

Stanco della realtà della vita, ho creduto di adottare il genere
Romanzo storico, stimando far bene.

In ciò che appartiene alla storia, credo d'esserne stato l'interprete
fedele, almeno quanto sia possibile d'esserlo; poichè, massime negli
avvenimenti di guerra, si sa quanto sia difficile il poterli
raccontare con esattezza.

Circa alla parte romantica, se non ci fosse la storica, in cui mi
reputo competente, e se non mi sentissi provocato dall'insofferenza
dei vizi e nefandezze del pretismo e suoi protettori, io non avrei
tediato la gente in un secolo in cui scrivono romanzi i Guerrazzi ed i
Vittor Hugo.--Infine, propenso alla tolleranza, io scrivo più in odio
al male, che affligge l'odierna Società, che agli uomini che la
rappresentano colle denominazioni di ministri di Dio e della Corona.

         _Caprera_, 15 _dicembre_ 1869.

                    G. GARIBALDI.




CAPITOLO I.

CANTONI IL VOLONTARIO.

            Ce n'est pas vrai qu'aux rois nous ayons fait l'aumone:
                Nous servions l'Italie, nous ne servions personne.
                                        (_Autore conosciuto_)


Bello come l'Apollo di Fidia¹, come Milone di Crotona robusto²,
Cantoni, il coraggioso volontario di Forlì, destava l'ammirazione
universale degli uomini quando alla testa de' suoi militi assaltava il
nemico d'Italia, e quella delle donne,--e le donne sì che sanno
apprezzare il bello e valoroso uomo. Sulle donne dunque egli
esercitava quel delizioso fascino contro cui non varrebbero le gelose
mura degli harem³, custodite dalle guardie di Neri e dagli Eunuchi del
severo despotismo orientale, quel fascino che lega al destino del suo
idolo la più debole, la più forte, la più virtuosa, la più depravata.
ma comunque la più perfetta delle creature con cui Dio abbellì la
famiglia degli esseri animati su questa terra.

    ¹ Esistente nel museo di Roma.
    ² Milone che con un pugno uccise un bue.
    ³ Negli Harem i Turchi tengono le loro donne.

Vi sono degli uomini, ai quali per quanto cara ti sia l'esistenza,
l'affideresti come alla madre che ti portò in grembo.--A cotesti il
cane fido di casa tua non abbaja; i tuoi bimbi, che lo videro per la
prima volta, si rovesciano tra le sue ginocchia implorandone una
carezza. Fidente nella virtuosa sua amicizia, tu non sei geloso della
tua donna. Guai al protervo che attentasse di denigrare la tua
riputazione in sua presenza!--E se giammai l'avversità amareggiasse
l'anima tua, l'amico dividerà teco il suo pane e ti mostrerà
gratitudine per averlo preferito nella sventura.

Tale era Cantoni, figlio prediletto delle Romagne, il volontario
Cantoni, volontario e non soldato; egli serviva l'Italia, e solo
l'Italia o la causa de' popoli oppressi; egli serviva l'Italia Nazione
non i suoi reggitori, più o meno tiranni, più o meno prostituiti allo
straniero.

Finita la guerra, Cantoni tornava alle delizie del suo campo non
vasto, ma bastante alla sua esistenza, perchè lo coltivava con
energica solerzia, perchè a Cantoni bastavano i frutti del suo sudore
per soddisfare i propri bisogni.--«Conformandosi alla propria
condizione non si è mai poveri» questa era sentenza che egli aveva
imparato dall'onesto suo padre e che giammai non dimenticava.

Invano, innamorati della bella e marziale figura dell'Achille
Italiano, i soldati di mestiere lo avevano accarezzato per attrarlo
nella loro confraternita, indorata, grassa, pieghevole col potente e
coll'oppresso proterva. Egli aveva rintuzzato la bramosia dei moderni
bravi, che per soddisfare i molti loro bisogni furono obbligati di
piegare la cervice ed il ginocchio davanti al nuovo e più potente
feudalismo, di cui l'Europa altro non è che un appannaggio.

Il soldato di mestiere ha sacrificato sull'altare del ventre ogni
sentimento onesto. Egli non deve, non può aver volontà, chè il padrone
pensa e vuole per lui. Il soldato ubbidisce: il cittadino si deve
legare, fucilare, sia pure l'amico, il fratello, il padre... Il
soldato di mestiere conosce un sentimento solo, una sola legge:
ubbidire!--Lo straniero calpesta la terra italiana, beve il vino
italiano, stupra le fanciulle italiane,--una mano di prodi
insofferenti di vergogna affronta le soldatesche d'un esoso tiranno, e
pugna e muore perchè poca e male armata... il soldato italiano
dall'alto dei colli (ove il padrone col più astuto gesuitismo lo ha
collocato col pretesto di custodire l'onore italiano, ma in realtà per
far da sgherro ai propri concittadini, ed abbandonarli soli alle mani
con soldati stranieri), il soldato italiano, dico, contempla l'inegual
pugna, dice d'essere commosso, ma non può dividere le glorie ed i
pericoli dei fratelli, perchè al padrone vendette la propria
libertà.--Esso ubbidisce!--E quando gl'Italiani giacciono affamati,
egli ubbidisce al padrone che vietò loro l'ingresso del pane...
Ubbidisce al padrone intercettando armi e munizioni ai militanti
italiani, e quando questi, sudanti, spossati, sconfitti, sono cacciati
dallo straniero, il soldato italiano ubbidisce incarcerandoli...

È pure umiliante di dover ubbidire sempre, anche quando vi ripugna
alla coscienza! Sotto un governo eletto, la disciplina è non solo
necessaria, ma onorevole. Non così sotto un governo imposto, ove la
sorte della nascita vi dà irrevocabilmente un padrone.

Anche il volontario ubbidisce; ma quando è spinto dalla causa santa
del suo paese, o dall'umanità, allora l'ubbidienza è sacra!

La patria è in pericolo, umiliata, vilipesa, i volontari accorrono da
ogni parte della penisola, nè un solo capace di portar le armi deve
mancare.--Il nemico è battuto, il pericolo scomparso, il volontario
torna al suo focolare a lavorare al suo campo o ad attendere ad altre
occupazioni che devono fruttargli la sussistenza.--Egli nelle veglie
della sera racconta a' suoi cari la privazioni, i pericoli, le pugne
indurate a pro' dell'Italia, e colla fronte alta dice: Io nessuno ho
servito, ma il mio paese!

Com'è bella la vita dell'uomo indipendente! E per esserlo, basta
conformarsi alla propria condizione. Ma i vizj, l'amore dell'oro e
delle gozzoviglie conducono l'allettato sibarita all'umiliazione, alla
dipendenza ed al vituperio.

L'Americana Nazione ha dato negli ultimi tempi un superbo esempio per
il milite cittadino. Un formidabile esercito, d'oltre un milione di
soldati, dopo d'aver liberata la patria, torna ai suoi focolari, ed i
generali di quel brillante esercito ripigliano, senza nulla esigere,
le loro antiche professioni coll'onesto guiderdone e soddisfazione
dell'anima d'aver fatto il proprio dovere.




CAPITOLO II.

ALLE FILIGARI.

                Passiamo presto e sulla punta dei piedi
                  quel monticino di fimo e di sangue,
                  che si chiama Papato.
                                              (GUERRAZZI).


Era una sera d'autunno; sulle cime e sul pendio orientale
dell'Apennino fioccava la neve. Nel cielo non si scuopriva una nube,
perchè opaco plumbeo e grigio dal riverbero delle argentate
colline.--Il soffio temuto della Bora¹ udivasi come un lamento della
sventura tra le secolari piante della foresta. E quel lamento era
sovente frammischiato al rumore di passi di un cavallo che da Bologna
per la strada di Firenze si dirigeva alle Filigari².

    ¹ Vento da Greco. ² Villaggio al confine dello Stato Pontificio
    verso la Toscana.

O notte tetra, fredda, terribile, come eri bella! come allettante per
il giovinetto che batteva la via per raggiungere un pugno di
Volontari, che nell'osteria delle Filigari ebbero dal Governo
Pontificio il divieto di penetrare sul territorio Romano!

Quel giovine era Cantoni--Cantoni a quindici anni era un'uomo fatto e
qual uomo fosse già lo abbiamo dipinto.--Via! Via! corsiero, il
cavaliere non iscorge i tuoi fianchi insanguinati, non la bocca
spumante.--Via! benchè fedele, coraggioso ed amato, egli a te non
pensa.--Per la prima volta, incaricato d'importante missione, egli a
te non pensa, ma compierla e sollecitamente. Soffi pure la bora e
fiocchi la neve, più che dal mantello, coperto da' suoi quindici anni
il cavaliere divora la via, e giunge finalmente alla porta
dell'osteria delle Filigari.

«Alto!» grida una sentinella, situata alla porta, ove un fuoco
continuamente ravvivato supplivagli ai panni estivi ond'era
coperto.--E quella voce dall'alto pronunziata con molta energia era
tutto quanto di militare poteva discernersi in quella poco militare
caserma.

E veramente, chi gridava «alto!» colla stessa boria d'un veterano d'un
principe, era vestito in borghese con pantaloni di tela, giacchetta di
brunella ed un cappello di paglia.--Tuttociò componea l'uniforme, per
fortuna però l'oste, che la facea da intendente generale, avevagli
prestato una delle sue coperte, che serviva di mantello al volontario,
cui toccava fare la guardia.

«Alto! Alto!» urlava quel dal cappello di paglia, vedendo come colui
che giungeva poco caso facesse della sua consegna.--Gettata via la
coperta, e dato di mano ad un forcone di legno che si trovava dietro
la porta, lo presentò al muso del cavallo, che diede un salto
indietro.

Qui successe un baccano.--Cantoni, rinvenuto dalla distrazione de'
suoi pensieri, e vedendosi davanti quel _coso_ in cappello di paglia
in tale notte che facea da militare, diede in uno scoppio tale di risa
da svegliare quanti si trovavano dormendo nell'osteria.

Franchi--poichè la sentinella altro non era che il nostro bresciano
Martino Franchi--indispettito dalle risa del nuovo arrivato era lì lì
per forarlo col suo tridente--e con quelle bagatelle di braccia il
nostro eroe stava fresco.

Per fortuna, alle risa dell'uno ed al chiasso dell'altro venne fuori
dall'osteria una mano di Volontari che s'interpose tra il robusto
Martino ed il suo giovine competitore. Cantoni profittò della calma,
saltò da cavallo, dimandò del capo, a cui vi fu condotto, e rimise
nelle sue mani un piego, ch'era stato il motivo della sua notturna
cavalcata.

«Bravi! esclamò il Comandante. Questi Bolognesi sono un gran valoroso
popolo! E se tutte le città italiane imitassero Bologna, l'Italia
sarebbe presto al suo posto tra le Nazioni, e non ludibrio d'ogni
mercenario straniero.»

«E l'hai proprio veduto penzolar dal balcone quel Latour, generale del
Papa?

«Per Dio! rispose Cantoni, l'ho veduto io stesso, e con queste mani
aiutato da un pugno di bravi giovinotti esso avrebbe capitombolato da
un balcone del palazzo di città, in un modo da consolar l'anima del
povero oppresso popolo. Ma quel brav'uomo di padre Gavazzi--sempre
generoso, quanto è buon patriota--dopo d'aver suscitato il popolo con
la sua fulminante eloquenza, si oppose alla realizzazione del volo che
si volea far spiccare al vecchio mercenario della Negromanzia.

«Ebbe però bisogno di faticar molto ed impiegare tutta l'erculea sua
forza per istrapparci la nostra preda.

Il Comandante dei Volontari osservava con compiacenza il bellissimo e
robusto romagnolo mentre favellava, e sorridendo pensava:--Ecco la
stoffa con cui senza dubbio, si formavano le antiche Legioni di Roma,
che in tempi, ove la forza del braccio era tutto, passeggiarono sulla
superficie del globo domando le più fiere nazioni!

Oh! i preti soli eran capaci di ridurre quel grandissimo popolo
all'infimo della scala umana... Fortuna che alcun rampollo della
stirpe antica, germoglia sempre dal seno di questa vecchia matrona,
per ricordare ch'essa fu terra di Grandi!




CAPITOLO III.

L'INGRESSO.

                                        Ainsi qua le tyran,
                L'esclave est un impie, rebelle à la Divinité!
                                      (CHENIER.)


Da quanto si disse si comprende essere stata la missione del nostro
Cantoni quella di portare un dispaccio al Comandante dei Volontari,
per ragguagliarlo di quant'era succeduto a Bologna e chiamarlo co'
suoi militi in quella città.

E veramente il coraggioso popolo dell'8 agosto¹ sapendo trovarsi i
militi di Montevideo alle Filigari, tumultuò, recossi al Palazzo di
città e dopo d'aver minacciato il generale pontificio Latour di
precipitarlo dal balcone, ottenne la chiamata in città dei fratelli
relegati nelle nevi dell'Apennino e destituiti d'ogni più bisognevole
di vitto e di vestiario.

    ¹ L'8 Agosto 1848 i Bolognesi cacciarono gli Austriaci da la
      loro città con eroismo sorprendente.

E n'era ben tempo. I pochi fondi, che individualmente possedevano i
volontari, erano stati raccolti in massa, con mutuo consenso per la
sussistenza comune, ed esausti.--L'imperversante stagione anticipava i
rigori, e già non solo un palmo di neve inargentava le vette dei monti
ma minacciava coprire la pianura. E con quella bagatella di panni da
state--che per la maggior parte vestivano i volontari--v'era proprio
da star freschi. Ma il SS. Padre, amorosissimo dei Cristiani, aveva
ordinato che quella parte del suo gregge, non entrasse sul sacro
territorio suo, e ciò dovea bastare.

Avanzo di cento pugne e penetrati della santa missione di redimere
l'Italia dall'impostura e dalla tirannide, que' pochi avanzi di Luino e
di Morazzone¹ erano veramente formidabili alla negromanzia.--L'Italia dal
suo canto capiva sin d'allora che tra questi campioni del diritto e
dell'onor italiano ed il prete, era questione di vita e di morte, e che
se il disonesto deve finalmente soggiacere sotto la sferza della vera
morale dei liberi, quella cloaca del Vaticano dev'essere finalmente
purgata.

    ¹ Terre di Lombardia ove accaddero gli ultimi combattimenti
      di Garibaldi e de' suoi nella ritirata del 1848.

La maggior parte degli ufficiali appartenevano alla schiera dei prodi
venuti da Montevideo, ove avevan lasciato bella fama di loro e
fregiato il nome italiano con imperituro decoro.

Ove son essi i Settantatre Argonauti che traversaron l'Oceano per
portar all'Italia non i loro tesori, ch'essi eran poveri, ma le loro
destre, onorevolmente incallite nelle battaglie del Nuovo Mondo per la
libertà delle Nazioni?

Ove son essi? Dimandatelo al bifolco romano quando ei rintuzza la
punta del vomero nei teschi che imbiancano le zolle del suo campo, od
al Ciociaro¹ quando bestemmia per gl'inciampi che il suo cavallo trova
ad ogni passo sul vecchio Gianicolo! Le loro ossa?... Son seminate
sulla Via Scellerata e non un sasso sorge sulla sepoltura di quei
valorosi! Non un segno che mostri al passaggiero e che le distingua
dall'infinita canaglia che germogliò e si spense sulla terra dei
Cincinnati da circa diciotto secoli!

    ¹ Ciociaro--Pastore a cavallo.

Frattanto, Italia, sullo stesso sito ove giacciono calpestate ed
insepolte le ossa dei tuoi prodi, il tuo vampiro, il tuo mal genio, il
vituperevole prete innalza monumenti all'immorale schifoso mercenario
che ti deturpa, santifica i carnefici, canta _Te Deum_ alle sue orgie
di menzogne e di sangue!

E peggio ancora! Tu, meretrice fracida di prostituzione, ogni giorno
vai a inginocchiarti ai piedi d'uno di questi assassini de' tuoi
figli!!!

Sì! Montaldi, Masina, Daverio, Ramorino e tanti superbi e prodissimi
figli di tutte le provincie Italiane, giacciono senza sepoltura sulla
terra sventurata dei portenti e delle maledizioni!

È pur bello, massime per gli amanti di spettacoli, un ingresso in
città italiana fra gli applausi della moltitudine e i nembi di fiori
che oscurano ed imbalsano l'atmosfera!

In Bologna però--nell'ottobre del 48,--i fiori erano scarsi, ed al
diffetto supplivano le bellissime figlie di Felsina collo sventolare
dei candidi fazzoletti, e coi fervidi tramandati baci con cui esse
beavano gli arditi e poverissimi Volontari--gli stessi che dovevan poi
veder le spalle degli Imperiali Soldati del Papa, ma finire
gloriosamente sotto le mura di Roma--grazie all'indifferenza di questo
nostro popolo, sin ora almeno molto esaltato a scialaquare spettacoli
e dimostrazioni, ma parco e restìo nell'aiutare i fratelli militanti
contro lo straniero.

Lasciato l'albergo delle Filigari,--per la volontà dei fortissimi
Bolognesi,--la brigata dei Volontari s'incamminò verso la fiera
metropoli delle Romagne, e la gioventù generosa accorreva all'incontro
dei nostri prodi con bandiere ed acclamazioni, ed anelante di
congiungersi ai fratelli per finirla coll'abborrito governo dei preti.

L'ingresso fu una vera festa, i bravi popolani ed il bel sesso d'ogni
ceto accoglievano i cari Volontari con affetto ed entusiasmo
indicibile.

Solo alcune code¹ e neri, peste dell'umana famiglia, adocchiavano
furtivamente lo spettacolo da dietro i vetri delle finestre, e si
ritraevano cauti, tementi di contaminare gli occhi loro da rettili
arrestandoli nelle franche e maschie fisonomie di cotesti nemici della
menzogna e del despotismo, oppure tementi che il popolo, conscio delle
loro scelleragini, non li scovasse e li precipitasse sul lastrico.

    ¹ Si chiamavano code i retrivi.

Molte carrozze, uscite dalla città all'incontro dei Volontari, li
avevano accolti tutti, e così si effettuò pomposamente l'entrata in
Bologna. Uno splendido banchetto, preparato all'albergo del Leon
d'oro, completava la bella accoglienza fatta ai campioni del diritto
italiano e quivi essi discesero per rifocillarsi.

«Abbasso i preti! Morte ai mercenari!» urlava il popolo, mentre
difilavano verso i loro quartieri i Papalini che con due cannoni e
molto apparato di forza tornavano dalle Filigari, ove avevan compita
la missione d'impedire ai Volontari d'entrare sul territorio romano.

«Morte ai Papalini! Mettetevi alla nostra testa, Comandante, e vedrete
come aggiusteremo quella canaglia!» ed i Bolognesi non burlano quando
si tratta di fatti.

Il Comandante dei Volontari, a cui si dirigevano quelle parole
tripudiava di contento nel vedere quel buon popolo così risoluto, ma
non volle assumere la responsabilità della strage che poteva
succedere, spingendo gente inerme contro truppe straniere armate di
tutto punto.--Il banchetto proseguiva allegramente, ed i Volontari,
che da tanti giorni erano stati ridotti a dieta, si confortavano ora
con buoni cibi e con eccellenti vini delle Romagne.

Dopo la privazione si assaporarono veramente i cibi.--E che gusto
hanno essi al palato del potente che nuota nell'abbondanza e nella
lussuria, e che tanto abbisogna di stimolanti per inghiottire quelle
vivande, forse frutto di mala vita o di prostituzione? L'abitudine
costante di pietanze delicate a profusione ed il poco esercizio
rendono le vivande insipide e disgustanti. L'uomo del lavoro invece,
dopo aver faticato delle ore, assapora deliziosamente un tozzo di
pane,--e quanto eccellente trova un bicchiere di vino se può
averlo!--e se no, egli gradisce pure un gran sorso di acqua per
dissetarsi, e torna cantarellando al suo lavoro.

L'esercizio è indispensabile all'umana famiglia:--il bimbo si muove,
s'agita, s'impazienta se volete trattenerlo dal moto, anche quando è
incapace di reggersi sulle proprie gambe. La gioventù è un movimento
perpetuo: la vitalità delle membra e l'irrequietezza del suo spirito
la portano ad intraprendere qualsiasi cosa. Essa si getta
sull'immensità dell'Oceano, a cercar novità, fortune, avventure; se no
guai ai tiranni ed agl'impostori!... Insofferente d'umiliazioni e di
ceppi, la gioventù è loro naturale nemica, e cerca ogni modo di
secondare le proprie propensioni generose a menar le mani contro gli
sgherri. Solo la vecchiaia si posa;--presentendo quella transizione
della materia che si chiama morte, cambia d'indole e sostituisce alle
passate consuetudini di caccia, pesca, viaggi, avventure, gli studi, e
quello specialmente della natura. Il vecchio zoppicante, quando può
cava fosse; egli si avvicina così alla terra, a cui presto pagherà il
tributo delle sue depredazioni. Egli si avvicina all'immobilità del
cadavere, immobile sinchè la prole di vermi ch'ei genera venga a
ravvivarlo ancora. Sfamandoli--diversa dal Saturno della favola che
divorava i figli--questa prole divora il genitore, sinchè, esausto il
cibo, essa, il padre, i suoi frantumi e la sua polve rientrano
nell'infinito materiale, da dove furono tolti dalla mano Onnipotente
dell'Infinito.

La morte! quell'idea mi sorride, e fu ben provvido chi la
istituiva.--La morte! livellatrice della fortuna! asilo sicuro della
sventura!

Com'è naturale il fine dell'onesto figlio del lavoro, che passa
placidamente coll'anima tranquilla, dopo d'aver adempiuto ai suoi
doveri di figlio, di padre, di cittadino! Paragonate la fine del
giusto colla morte di cotesti oppressori delle genti, che si chiamano
Papi, Imperatori, Re, e la cui vita germogliò sulla fame, sulla
miseria e sulle sciagure del genere umano, e mi direte poi se non è
santa l'istituzione della morte!

Cadaveri! distinguetemi lo stinco del povero da quello del ricco!--il
teschio del mendico, dal teschio che portò corona!

E che sarebbe di noi, se a capo della mensa del negromante e del
tiranno non sedesse la morte? Se essa non porgesse la sua testa scarna
tra le pieghe indorate dei serici arazzi del gineceo e dell'harem?

La morte! questa trasformazione della materia, è anch'essa un composto
di bene e di male: picchiando alla porta del potente sovente ne mitiga
la ferocia.... Ed il prete, la volpe del genere umano, col suo
fantasma, cogli orrori delle sue pitture trasformò questo nostro
popolo sì grande, quando disprezza la morte, in una masnada d'imbelli
tremanti davanti all'infallibile ed inesorabile sua falce!




CAPITOLO IV.

IL GESUITA.

                Quell'antipatica--vostra figura,
                Desta, scusatemi,--rabbia e paura.
                        (Opera _Chiara di Rosemberg_.)


Vi sono individui che incontrati per la via, tu li schivi per paura di
contaminarti,--e se per sciagura ti trovi nello stesso crocchio e
seduto alla stessa mensa, la mano ti corre quasi per istinto all'elsa
del pugnale per difendere la tua vita che ti sembra insidiata da cotal
ceffo sinistro.--Il Gesuita! il Gesuita! altra anomalia umana per la
quale si diede il nome del Cristo alla più prava, alla più schifosa
delle creature--il Gesuita.

Nella sala del banchetto, ove a splendida mensa stavano seduti i
Volontari accompagnati e serviti da' migliori patriotti di Bologna,
vedeansi a capo della mensa il Comandante con accanto, alla sua
sinistra, Cantoni, in cui il primo avea già posto tutta la sua fiducia
ed affetto.--Tale è l'attrazione della virtù, del bello, del
coraggio;--ed il giovine per quel contracambio che si opera nel vero
adagio: «amor d'amor si paga,» e per l'ammirazione che suscitavano
nell'anima sua privilegiata, quegli avanzi di cento pugne venuti da un
mondo all'altro per istrappare la loro patria dalle ugne della
tirannide,--il giovine, dico, era in un estasi di felicità
indescrivibile.--Nel fondo della mensa, dirimpetto ai due già
descritti, sedea un prete, ed in quei giorni i preti si dicean
liberali e buoni patriotti, come se la cicuta potesse dar degli
aranci, e le jene degli agnelli--e la volpe la carità alle galline!

È vero che nel 48 il Papa era stato iniziator di riforme, e se, per
ventura dell'Italia, non tornava egli presto alla sua natura di
cocodrillo, stavamo freschi,--e coll'impostore clericume sul collo per
altri secoli!

Sedea dunque in fondo alla mensa il rubicondo frà Gaudenzio--mezzo
frate mezzo prete--e gesuita sino nella midolla delle ossa. Egli avea
acquistata la fama di prete a _manica larga_. Le sue messe erano
corte, andante e tollerantissimo il suo confessionale, massime quando
le penitenti erano giovani, belle e tolleranti. La sua biblioteca di
bottiglie era scelta con gusto, ed un tatto particolare aveva egli poi
per la squisitezza delle sue Perpetue.

I due occhi di lince del _Nero_ fissavansi spesso sulle fisionomie del
Comandante e del suo giovane amico. Egli col suo sguardo scrutinatore
volea penetrare in quelle anime generose e strapparne i sensi, le
mire, i progetti,--raccogliere il significato delle varie
conversazioni, che circolavano fra quella gioventù animosa, per poi
fare la sua delazione al capo--il Generale de' Gesuiti sedente in
Roma.

«Io brindo alla Repubblica Italiana!» urlava il prete, in un momento
di calma del bisbiglio della brigata.--E siccome, benchè Republicani
di cuore, forse non accetto dalla generalità era allora in Italia il
sistema Republicano--ossia il Governo della gente onesta¹, i più dei
convitati si astennero di far eco al brindisi del Gesuita. «Morte ai
retrogradi!» urlava ancora a squarcia gola il negromante, pieno di
vivande e di vino--e quasi indispettito del modesto contegno de'
commensali, scaraventava il bicchiere, che aveva innalzato, contro la
parete--E di nuovo: «Sieno fatti a pezzi come questo bicchiere,
gl'infami che non vogliono la Republica!» Qui male per il prete,
essendo passato il bicchiere sulla testa di Franchi ed avendogli
imbrattato nel viso di vino e di più macchiato un bellissimo
fazzoletto a tracolla, regalo d'una vezzosa Bolognese.

    ¹ Chiamo il Republicano «Governo della gente onesta» perchè
      caddero le Republiche di tutti i tempi quando divennero
      disoneste e corrotte.

Il nostro Bresciano diè di piglio a una bottiglia d'Asti, che si
trovava davanti, e te la infranse sul muso del prete, sconquassandogli
naso, bocca, denti, e rovesciandolo svenuto sul pavimento.

«Bel colpo!» esclamarono molti dei nostri,--perchè un prete è sempre
un prete, cioè un nemico dell'Italia--e più sommessa una voce s'intese
pure con queste parole di vero: «Vile chercuto, almeno le tue
delazioni saranno ora balbettate!» Ma il Comandante, che per la sua
posizione voleva mantenere l'ordine tra l'irrequieta sua comitiva, e
che come tutti i Comandanti aveva pure la sua dose di pedagogia,
benchè nel fondo godesse anche lui della lezione amministrata al
prete, ammonì Martino con severissimo rimprovero. Frattanto alcuni
pietosi sollevarono Gaudenzio dal suolo ed il buon Ripari, chirurgo
della Legione, dimenticando ogni giusto rancore contro la setta
scellerata, dopo d'averlo medicato alla meglio, lo fece condurre in
una stanza della Locanda, ove lo lasceremo in letto, meditando
vendetta sul suo feritore e su tutta quanta quella canaglia, com'ei
diceva, di scapestrati rompicolli.

Il buon umore, i brindisi, le ciarle del banchetto ebbero un termine
colla catastrofe del prete, ed ognuno dei tanti che si promettevano di
brindare, improvvisare, declamare poesie, diferirono ogni cosa per
miglior occasione.




CAPITOLO V.

IDA

                Bella come il sorriso della natura,
                in una serena e tranquilla mattinata
                di maggio.

                (_Autore conosciuto_.)


O donna! creatura privilegiata, riverita, adorata dall'uomo di
cuore--sovente manomessa dal codardo.

Angelo della vita!--L'uomo nella sua presunzione ideò Dio colle
proprie forme: eppure l'Onnipotente dovrebbe avere la sembianza d'una
donna, s'egli potesse aver forme. Se lo spirito deve comandare alla
materia--l'intelligenza alla forza brutale--l'uomo all'elefante--la
donna dovrebbe dirigere la famiglia umana.

Se al composto informe d'ermafroditi, che comandano all'Italia, si
sostituisse una donna, essa certamente non consentirebbe a tante
umiliazioni. Lo straniero, grazie alla concordia degli odierni
reggitori, calpesterebbe forse ancora le nostre contrade, ma almeno
con la donna governante, non complice, non traditrice de' propri
concittadini!

Ida, la bellissima tra le fanciulle di Felsina, la Bulla¹ a 14 anni,
aveva veduto il nostro Cantoni nel suo ingresso a Bologna, ed aveva
consacrato la sua bella, la sua giovine esistenza al più avvenente dei
Volontari. Colle donne bisogna essere belli, bisogna essere valorosi!
La bellezza, figlia della natura, non si comanda.--E che colpa ho io
se non nacqui bello? Ebbene tranquillatevi, non belli,--siate almeno
valorosi, buoni, gentili--e la donna generosa passerà sulle
ingiustizie capricciose della natura.

    ¹ Bulle si chiamano le belle fanciulle di Bologna.

Ida in Cantoni aveva indovinato l'eroe--eroe futuro, poichè egli,
anelante di pugne, a pro della Causa Santa del suo paese, ancora non
aveva assistito ad un campo di battaglia; ma la marziale fisionomia
del Romagnolo non ingannava certo, e col suo tatto d'intelligenza
donnesca, la bella fanciulla aveva scandagliata sino nel fondo
quell'anima privilegiata.

Il giorno in cui i Volontari da Bologna si dirigevano verso Ravenna,
un ragazzo sui quattordici anni avvicinava la staffa del Comandante e
diceva: «Comandante arruolatemi tra i vostri militi»--«Come vuoi
arruolarti, bambino. Tu sei troppo giovine!»--E quello in uno scoppio
di pianto, ma sì sentito, sì commovente da intenerire una tigre,--e
certo non era una tigre il Comandante de' Volontari,--talchè mosso a
compassione dell'addolorato giovinetto, rivolto al Cantoni, disse:
Ebben che venga, esso stia con Aguilan ai bagagli.»

Ida, vestita da uomo, seguiva così Cantoni alla coda della colonna,
ove Aguilan trovavasi con un cavallo di rimonta del Comandante ed un
mulo carico dei poveri bagagli dello stesso.

Dio mio! che bella coppia camminava silenziosa l'uno accanto
all'altra! Cantoni, benchè d'un anno solo più avanzato, superava quasi
di tutta la testa la sua vezzosissima compagna.--Egli di quando in
quando l'adocchiava, sentiva un indefinito interesse per lei, ma altro
non era; chè nei suoi sogni di battaglie, di glorie il giovine
Forlinese poco si curava d'affetti che non fossero di bellicosa
natura.

Altro era l'affetto sentito da Ida.--Nel suo cuore d'angiolo l'amore
era stato originato da quel santo sentimento ch'è la libertà patria,
la sua indipendenza dallo straniero, il suo onore ogni giorno
contaminato da una casta di codardi che l'educazione pretina ha
impiantato in Italia sotto il titolo di Moderati. Ed in Cantoni essa
credeva (e non s'ingannava) d'aver trovato il suo ideale, cioè il
giovine insofferente di vergogne, pronto sempre a correre ove era
chiamato dalla causa sacrosanta dell'Italia.--Poi quella figura del
Romagnolo era così bella! così marziale, che non è strano se immenso
amore e voluttà s'eran diffusi nel cuore della giovinetta, e fervevano
nel suo seno, mentre avvicinavasi e camminava a fianco di colui, che
colla velocità dell'elettrico, dal suo occhio scintillante avea
stillato nell'anima sensibile della sua adoratrice tutto il fascino
d'un assoluto impero.

Essa pure adocchiava il suo idolo camminando, ma il suo occhio
d'improvviso s'adombrava, i suoi piedi più non sentivano il suolo
calpestato--e barcollando, quasi precipitava boccone sul davanti della
via senza la robusta destra del Romagnolo che la sorreggeva. Ida era
confusa, ma felice! e di quella felicità più pura, più sublime, direi
quasi, la sola: quella che risiede nella immaginazione e nella
speranza! E qual altra felicità esiste sulla terra!

Aguilan, il nero, era uno di quelle paste d'uomini che natura formò
per essere amati. Tranquillo, buono, freddo al pericolo era prevenente
per tutti coloro che sapevano destare la sua simpatia.--Il suo colore
era il puro nero ebano, senza mescuglio, colore che vale il biondo ed
il bruno delle diverse razze europee. Aguilan era di forme atletiche e
perfetto cavaliere, non di quei ridicoli cavalieri, di cui son sempre
piene le quarte colonne del giornali ufficiali, e che non si sa perchè
diavolo sieno stati creati cavalieri, ma cavaliere nel vero senso
della parola, cioè di coloro che quando inforcano un cavallo,
v'innamorano per la leggiadria ed il garbo con cui si lanciano e si
posano in sella.

Egli era nero, ma non africano; nato nella campagna di Montevideo da
genitori africani, possedeva la venustà delle forme caratteristiche
del creolo. Destinato sin dall'infanzia per domatore di cavalli nella
Estancia¹ dal generale Aguilan,--di cui i parenti del nostro nero
erano schiavi, poi liberati dall'avvenimento della Republica--egli
avea passata tutta l'attiva sua gioventù in quell'arduo e marziale
maneggio. Domatore di cavalli non era strano ch'egli fosse perfetto
cavaliere. E chi ha percorso l'America Meridionale ricorderà, che gran
parte dei domatori appartengono alla razza nera, certo indebitamente
per tanto tempo disprezzata e manomessa.

    ¹ Estancia stabilimento pastorizio.

Aguilan ricevendo gli ordini del suo capo--trasmessi da Cantoni--fissò
i grandi e foschi suoi occhi nella bella figura del nuovo assistente e
con un sorriso benevolo lo accolse. Poi una lagrima cristallina
discese dalla sua pupilla, di fuoco.--Forse l'incantevole volto della
giovinetta lo trasportava in quell'istante tra le bellissime creole
d'una patria ch'egli non doveva rivedere mai più. Povero Andrea!

Aguilan cominciò subito ad iniziare Ida nei doveri dell'acquistata
carica, cioè: la conduzione e cura dei bagagli del quartier generale.

Grande era la felicità della nostra eroina! essa aveva ottenuto il suo
intento e trovato l'adorato de' suoi pensieri.--Viveva una vita
d'avventure, di pericoli, di gloria accanto a colui che padroneggiava
l'intiera sua anima e la cui vista era divenuta il supremo bisogno
della sua esistenza.

In quei giorni sui giornali di Bologna si leggeva il seguente avviso:

«Chi potesse dar notizie d'una giovinetta sui quattordici anni--di
statura media--occhi e capelli neri--viso regolarissimo--svelta e
robusta della persona, infine di bellezza piuttosto rara, non solo
solleverà una famiglia onesta di questa città da immenso cordoglio, ma
riceverà una ricompensa adequata al servizio reso.»

Io lascio pensare a qual disperazione trovaronsi i genitori della
fanciulla quando un giorno si succedeva all'altro senza veruna nuova
di lei che idolatravano.--Ida, o non lesse l'avviso, o leggendolo si
contentò di bagnarlo d'alcune lacrime di reminiscenza e di rimorso, ma
non cambiò di proposito. I figli generalmente poco o nulla
corrispondono all'amore degli autori della lor vita...




CAPITOLO VI.

FISIOLOGIA ITALIANA.

                La pianta uomo nasce più robusta
                in Italia che in qualunque altra
                terra. Gli stessi atroci delitti che
                si commettono ne sono una prova.
                                        (ALFIERI.)


E ben diceva il grande Astigiano!

Nella storia dei popoli nessuno certamente può vantare tanto genio,
tanta grandezza--e nello stesso tempo tanta abbiezione e tanti
misfatti come questo pezzo della superficie del globo tanto favorito
dalla natura.

A canto della Roma antica,--la più splendida, la più stupenda parte
della storia umana,--la Roma moderna!... quell'amalgama informe
pestilenziale di menzogne, di prostituzione, di servaggio, di
degradazione umana!

A canto delle grandissime figure degli Archimedi, dei Camilli, dei
Galilei, degli Alfieri--il miserabile spettacolo di buffoni negromanti
e d'un popolo in preda alle più vili superstizioni, sempre venduto e
sempre prostrato ai piedi dei neri trafficatori della sua libertà e
dell'onor suo, e per ciò sempre disprezzato, sempre servo e sempre
vile!

A canto a una schiera di volontari, di martiri, d'eroi--da onorare il
genere umano--una turba di codardi, di prezzolati, di prostituti,
sempre pronti ad inginocchiarsi davanti a tutte le tirannidi!

Una plebe poi a nessuna seconda per intelligenza e per malizia, ma che
oggi ancora si affolla come molti secoli indietro, non solamente nella
bottega del prete, troppo angusta per contenerla, ma nell'atrio, nel
peristilio, e stendendo sovente la sua coda cenciosa e sudiciosamente
cattolica, sino ben lontano nella strada o sulla piazza.

Nella fisiologia della nostra penisola, perciò che riguarda la parte
fisica del nostro popolo, vi sono pure dei contrasti sorprendenti.

Voi trovate degli individui ben formati e robusti in ogni provincia
siccome degli aborti, dei gobbi e dei deformi. Un po' di colli torti
nella generalità, ma ciò non è strano coll'educazione del prete, atto
per eccellenza ad insegnare l'ipocrisia, i baciamani e le
genuflessioni.

Tale enorme differenza poi degli individui, nel fisico e nel morale
proviene anche dal sistema di privilegio che signoreggia nella
penisola. Mentre, per esempio, si muore di fame nel mezzogiorno, si
scialaqua, si festeggia, si fan tornei al settentrione.--E guai a chi
ardisse di entrare nelle sale e dire che piove! Convien dire: «_che vi
ha bagnato il sole_» foste voi stato schiacciato dalla grandine!

Comunque sia l'Italia solo abbisogna d'un Governo--poichè tale non può
chiamarsi quel conventicolo d'uomini miserabili che la ressero sinora.
Con un Governo essa potrebbe paragonarsi alle prime nazioni in mare ed
in terra. E se le masse sono ignoranti, superstiziose od imbelli, ogni
provincia produce sempre uomini che onorano l'umanità per genio, per
valore e straordinaria intelligenza.

E sicuramente mentono coloro che per scusare la perversità o la
nullità del Governo, vi cantano su tutti i tuoni che in Italia mancano
uomini. È anzi il privilegio di questa terra infelice d'aver prodotto
delle colossali individualità ne' suoi tempi anche più depressi e più
abbietti. E se ne volete una prova, cercatela in quei tempi non di
grandezza--ov'essa non tollerava paragoni sulla superficie del
globo,--ma ne' bassi tempi, quando divisa in cento parti, solcata da
vari e numerosi eserciti stranieri, essa vi gettava ancora sulla
bilancia degli uomini illustri i Dante, i Doria, i Montecuccoli, i
Filiberti--e finalmente il gran zio del piccolo bastardo--che oggi ha
aggrapato la sua mania di tirannide, alla vile tirannide del prete
proprio nel cuore della penisola.

Bologna mantiene giustamente il primato sulle altre città delle
Romagne. La sua forte e numerosa popolazione ha dato in ogni
circostanza prove d'energia e di patriottismo da collocarla non
seconda a nessuna delle Metropoli Italiane.

Nell'8 agosto del 1848 Bologna aveva imitato ben degnamente la superba
Capitale della Liguria nel 1746;--e nel 1849 essa combattè
valorosamente ancora contro gli stessi nemici, e se non fossero state
le cabale di quegli sciagurati uomini che si chiamano Moderati--e che
nel solo Bene sono Moderati davvero--Bologna avrebbe schiacciato una
seconda volta gli esosi soldati dell'Austria. Ma ecco un altro
contrasto un'altra anomalia di queste nostre Città Italiane. A canto
ad un popolo valoroso e liberalissimo, voi trovate _un'altra classe_
reazionaria e vigliacca con tanta energia nel male quanta ne ha nel
bene il povero popolo.

Tale è Bologna.--Non così Ravenna. In quest'ultima città, quasi unica
in Italia, io ho trovato un'armonia tra ogni ceto di cittadini da far
meraviglia certamente.

Bologna aveva due circoli--in quei tempi di animazione generale
(1848)--uno Nazionale e l'altro Popolare, in guerra accanita l'uno
coll'altro, e due giornali _malva_ entr'ambi, perchè sostenuti dai
moderati. Ravenna aveva un circolo solo, un giornale solo, un ceto
solo, spettacolo unico in Italia ove tante discordie esistono sempre.
Non spie, poichè se fatalmente una ne compariva, giustizia era presto
fatta.

Tutti sanno quanto i Ravennati sieno buoni cacciatori; pochi ve n'è
che non sieno muniti del fucile a due colpi con cui si esercitano
nella vicina Pineta, nei laghi, e nelle valli. Comparisce una spia, e
non è difficile a sapersi in una città ove la popolazione è così
concorde ed unita, s'istituisce un comitato segreto incaricato di
vigilarla, ed accertarsi delle sue funzioni. Una volta certi ch'è una
spia, si tira a sorte a chi tocca prender l'impegno di sbarazzarne la
città. E non è di notte nè col pugnale che si castiga una spia, ma in
pieno giorno, frammezzo alla popolazione, che conscia per lo più, o
presentendo la sorte del colpevole, lo sfugge come cosa pestifera. Un
colpo parte ed attraversa il cuore del maledetto agente della
tirannide, ed il feritore mette il suo fucile in ispalla e torna a
casa. Non v'è pericolo di trovare un delatore in quel popolo: esso
farebbe presto la fine della spia.




CAPITOLO VII.

DA BOLOGNA A RAVENNA.

                La calunnia è un venticello
                        (_Il Barbiere._)


Masina, il bello e prode figlio di Bologna, s'era unito ai Volontari,
e ne fu sino alla morte il più audace e più valoroso commilitone.
Masina, fortissimo soldato della libertà, avea fatto la guerra di
Spagna, giovanissimo, e vi si era distinto. Esso era uno di quelle
nature per cui il mondo è angusto. Idolatra delle avventure guerriere,
vi si gettava a testa bassa, e certo il suo eroico valore dovea presto
vedovarne l'Italia! Masina moriva sui gradini di Villa Corsini il
giorno 3 giugno 1849, nell'assalto dato dalla I. Legione Italiana e
dai bersaglieri di Manara, e cadeva primo fra i primi in
quell'infausta mattinata, ove con un tradimento¹ Oudinot decideva
della sorte di Roma. Amato e riverito dai Bolognesi, Masina aveva
proposto al Comandante dei Volontari di attaccare le truppe papaline
co' suoi e il popolo. Ma questi non aveva creduto a proposito di
farlo. Il movimento non sarebbe stato d'impossibile riuscita, ma si
credeva troppo isolato e non si fece.

    ¹ I Francesi, battuti ed inseguiti sino al Castel Guido, il 30
      aprile, tornarono su Roma, ingrossati a più di 40 milia uomini,
      e mentre avevan trattato un armistizio sino al 4 giugno,
      assaltarono traditoriamente gli avamposti Italiani nella
      notte dal 2 al 3 e per sorpresa s'impadronirono di Villa
      Corsini, chiave della difesa di Roma, e che non fu più
      possibile di riprendere, assaltandola tutto il giorno 3.

All'incontro si accettarono le proposizioni del Governo Pontificio che
furono le seguenti: «Dirigersi a Ravenna e di là a Porto Corsini, ed
imbarcarvisi per Venezia a spese di detto Governo.»

Ma la calunnia di quei maestri d'ogni inganno e d'ogni impostura, che
si chiamano preti, avea già deturpata la riputazione dei Volontari
Italiani, dipingendoli come un'accozzaglia di banditi, rotti ad ogni
vizio e spensieratezza. Dimodochè si seppe subito che il Governo di
Manin, a Venezia, avea fatto sapere a Ravenna che i Volontari non
sarebbero stati ricevuti. Saputasi dal popolo di Ravenna cotesta
decisione, quei bravi popolani, sdegnarono di vedere una mano di
giovani, consacrati alla libertà italiana e venuti sì da lontano,
obbligati di rifugiarsi in Turchia, perchè tutti i sedicenti governi
liberali d'Italia li cacciavano. E tale sarebbe stata la loro sorte se
una circostanza imprevista non la cangiava, come vedremo più avanti.

In una stanza del palazzo Guiccioli di Ravenna, ove abitava il Legato
Pontificio, cardinale Sardella, trovavansi a colloquio collo stesso il
generale Latour e don Gaudenzio, il prete liberale che già conosciamo.

«Questo popolo mi mette in fastidio, diceva l'astuto prelato.--Esso fa
poche parole, poche millanterie, ma se si mette in capo d'eseguire
qualche cosa, la fa a dispetto di qualunque pericolo.--Così non sono
molte delle popolazioni Italiane:--molto chiasso, molte ciarle e fatti
pochi.»

«Ecco adesso incaponirsi a non voler lasciar imbarcare i Volontari; ma
vi sembra, generale! Cosa diavolo voglion far qui di quella banda di
scapestrati?»

«E così li abbiam dipinti io ed i miei agenti, eminenza! sclamava il
rubicondo don Gaudenzio,--l'esaltato gesuita republicano--siccome
ladri, gente rotta ad ogni vizio e sopratutto, nemici acerrimi della
religione.--(E qui stava sul suo cavallo di battaglia il negromante.)
«Ma questi romagnoli sono teste dure che solo col piombo ponno
ammollirsi e se non si pigliano delle misure energiche, io temo che
questo nostro triregno versi in grande pericolo.»

«Alla sordina, ed un poco ogni notte, noi abbiam riunito in questa
città i due reggimenti che occupavano le Filigari e Bologna» diceva il
generale Latour. «E si può contare astutamente su questi stranieri;
essi sono i più fidi alla Santa Sede; e quando si sa che alcuno si
ammala del morbo di libertà--oggi venuto in moda,--esso s'invia al
corpo di spedizione per Venezia. Quando Vostra Eminenza dunque, voglia
giungere a qualche fatto energico ponga pure ogni fiducia nelle mie
truppe.»

«Oh, generale! voi non sapete che razza sono questi Romagnoli. Poi ai
Volontari si son riuniti quel fazioso di Masina co' suoi lancieri,
quel furioso di Bonnet da Comacchio ed un capitano Mambrini con molti
Mantovani.--Non è vero don Gaudenzio?»

«Non solamente è vero» rispondeva la spia in sottana, «ma vi so dire
che in Ravenna giorno e notte si stanno fabbricando cartuccie¹, e che
vi esistono fucili sufficienti per armare Volontari e popolazione.»

    ¹ Storico.

A queste spaventevoli notizie gli occhi del grasso prelato ruotavano
nell'orbite foschi ed infuocati: quasi per istinto appoggiò le due
mani sui lati del seggiolone in atto di alzarsi e fuggire, ma
sopraffatto dal peso corporeo, si lasciò ricadere, e le polpute sue
mani sostaronsi a sostegno della pancia (santuario della negromanzia)
alquanto scomposta dall'unico movimento, e vi rimasero come per
proteggere quel fetente ricettacolo, ove finalmente vanno ad
avvolgersi e seppellirsi, sotto gli auspicii della menzogna, pudore,
coscienza e dignità umana! Vedendo Sua Eminenza spaventata l'astuto
Gesuita volle profittarne: «E non vi sarebbe modo» diceva il birbante
«di sbarazzarsi di tutta questa canaglia, colla volontà e permesso di
Dio» (sacrilegio perenne di questi assassini che fanno Dio complice
dei loro misfatti?) «Non vi sarebbe, dico, qualche mistura nel cibo da
provvedersi? La causa della nostra religione è tanto santa, tanto
gradita al Padre Eterno che l'olocausto di alcuni rompicolli sarebbe a
lui piacevole.» E qui citò in latino un buon numero di passi delle
loro favole--ove Dio per fare piacere ad un popolo di vagabondi usurai
sacrificava altri popoli innocenti.

Il prelato, spalancando tanto d'occhi al ritrovato infame del suo
perverso collega, raggrinzò le labbra fingendo disapprovazione, ma
dagli occhi suoi traspariva certo godimento dell'anima sua da
cocodrillo. Al mercenario pure non dispiaceva la gesuitica scoperta,
ma per mantenere quella presuntuosa superiorità che la dappocaggine
dei discendenti degli Scipioni ha concesso ai mercenari stranieri in
questo sventurato paese: «Viva Dio, esclamava, alzandosi dal
seggiolone in tutta l'altezza della sua statura al disopra
dell'ordinario,--«Viva Dio! le carabine de' miei soldati potranno
presto mettere all'ordine questi briganti! (e se non avesse parlato in
presenza di due indigeni egli avrebbe magnificato il suo discorso con
_brigands d'Italiens_, frase favorita con cui ci onorano generalmente
i nostri vicini d'oltr'Alpi.)

«Sì, ma questi briganti, signor Generale (ripigliava il Loyolesco),
sono gente risoluta che conoscono ed hanno odorato la polvere un
tantin più che l'ha fatto Vostra Signoria Illustrissima al pacifico
servizio e viver beato di Sua Santità. E poi sono sostenuti da una
popolazione che non burla e di cui sino i bambini sanno maneggiare il
fucile.»

Il soldato in livrea colla solita aria di Rodomonte lisciava i baffi,
sollevava il capo e sembrava minacciar le nubi.--Il porporato
continuava a fissare spaventato il Gaudenzio, ma un sintomo evidente
di terrore invadeva il concistoro.

In quel momento una moltitudine di popolo si accalcava sotto le
finestre del palazzo e cominciava a vociferare. E se aumentasse il
disturbo dei tre nemici dell'Umanità, lo lascio pensare al lettore.




CAPITOLO VIII.

UNA DIMOSTRAZIONE.

                Fatti e non ciarle, ci vogliono,
                per rimediare le miserie umane.
                         (_Autore conosciuto._)


Ai tempi in cui scriviamo (1848) si eseguiva una dimostrazione colla
stessa disinvoltura d'una passeggiata o d'una festa da ballo. Si
diceva: «andiamo a fare una dimostrazione» e mezza dozzina di
giovinastri, accompagnati spesso da un don Gaudenzio (poichè il 48 fu
la vera _Età dell'oro_ dei preti) innalzavano una bandiera Italiana,
per lo più senza _macchia_, poichè la Monarchia è stata una necessità
a cui l'Italia si è sottomessa, ma essa mai non entrò nelle simpatie
delle popolazioni, innalzavano, dico, una bandiera e tutti gli oziosi
della città facevan coda ai dimostranti, dimodochè in poco tempo,
facendo la bolla-neve, e giungendo al punto determinato,
ordinariamente il palazzo di governo, la dimostrazione avea
ragranellato un numero considerevole di persone per lo più giovinetti
e bimbi. Non mancavano però tra i dimostranti buon numero di coloro
che vogliono acquistare la riputazione di liberali a poche spese e
fatiche, sempre pronti, cioè, a schiamazzare, strombazzare e
commettere disordini, ma assenti sempre nell'ora del pericolo sotto
l'uno o l'altro pretesto. E disgraziatamente sono moltissimi questi
ultimi.

Una dimostrazione di Ravennati però aveva qualche cosa di più serio,
che la generalità di quella sorta di assembramenti.

Come già abbiamo detto i Ravennati non sono gente con cui si burli a
buon mercato. Si distinguevano poi, all'occhio esperimentato, nella
folla buon numero di Volontari, non facili a conoscersi da stranieri
perchè senza verun distintivo, e con essi quelle bagatelle di Masina,
Risso, Ramorino, Franchi, ecc., non mancava neppure il nostro Cantoni,
tutta gente più disposta a menar le mani che a far parole. Alle grida
di: Viva l'Italia! Viva Pio IX! (era questo il grido dell'epoca,
giacchè gl'Italiani avean creduto un prete capace di liberarli!) si
aggiungeva: «Non partiranno i Volontari! Vogliamo i Volontari!» Al
primo ruggito della tempesta popolare erasi chiuso il portone del
palazzo e la guardia straniera stava nell'atrio schierata colle armi
cariche pronte a far fuoco.

«Come faremo ora, diceva il grassissimo _servo di Dio_ ai suoi
compagni che, benchè meno manifestanti paura, non mancavano d'aver
impallidito alle gride del popolo. «Come faremo noi?» ed i suoi occhi
ruotavano senza posa da Latour a Gaudenzio.

«Vostra Eminenza si mostri al balcone, disse l'astuta volpe di
sacristia, ed un sogghigno di compiacente disprezzo sfiorava la bocca
livida del Sanfedista.

«Mostrarmi io al balcone in presenza di quegli indemoniati, _libera
nos Domine_; ed un brivido, un tremore generale gl'invadeva la
corpulenta carcassa da capo a piedi. Tale è la paura della pelle di
questi rettili, il cui regno non è di questo mondo.

«Noi ci presenteremo in nome di Sua Eminenza, diceva lo straniero a
Gaudenzio. Ma questi memore ancora di quella tale bottiglia sul muso
scagliatagli dalla robusta destra di Franchi, e quasi certo che lo
stesso mobile d'individuo farebbe parte dei dimostranti, rispose:
«Presentatevi voi, Generale, che siete assuefatto (e si voleva
aggiungere e pagato), ma cambiò per paura e disse: «e distinto
nell'affrontar le battaglie.

«Fuori! fuori» urlavano intanto cento voci dalla folla da metter
addosso la terzana. «Fuori! fuori! o entreremo noi, signore Cocolle!»
Ed i fatti, seguendo le parole, una scossa tremenda si udì alla porta
ed i cristalli dello stesso salone, ove stavano i tre in conferenza,
volarono in mille pezzi dalle sassate che i ragazzi si deliziavano di
scagliare, immensamente contenti di avere trovato l'opportunità di far
chiasso e dispetto ai chercuti, gente esosa comunque sia ed in
qualunque tempo. Vedendo che non si trattava di scherzi e che l'affare
diventava serio, il Generale ed il Gesuita lasciarono il pauroso
prelato e si avanzarono al balcone, aggirando guardinghi gli occhi
sulla moltitudine sottostante. Il mercenario indagava nella folla se
scorgeva qualche schioppo e sapeva per riputazione essere i Ravennati
buoni tiratori, e certo, quando si vende l'anima per la pancia,
quest'ultimo diventa oggetto d'idolatria, e non si rischia così _a dos
tirones_¹ come direbbero i Gauci². Il Gaudenzio, anche lui adoratore
del ventre, fece le stesse osservazioni del compagno e si rinfrancò
alquanto vedendo che non c'erano armi da fuoco tra il popolo.
Ciononostante un brivido mortale lo colse quando i suoi occhi di volpe
s'incontrarono collo sguardo scintillante e sarcastico del nostro
nerboruto Martino Franchi. Egli rimpicciolì, si rintanò nella sottana
ed involontariamente mandò la destra sulla fronte non ben cicatrizzata
ancora dal colpo ricevuto a Bologna.

    ¹ Facilmente o mal a proposito.
    ² Gente della campagna del Rio della Plata.

Franchi sogghignando fissava il Gesuita, e tra sè diceva: «Negromante,
mio se non m'inganno, oggi non si tratta di menar bottiglie, e non
dispero d'una mano di bastonate, se non ti tocca di peggio;» ed il
prete sembrava fra il rumore della folla capire il monologo ed il
sogghigno dei Volontario e ne rabbrividiva sino nel fondo dell'anima
sua perversa.

Facendo però di necessità virtù, e non volendo lasciar l'onore al
Latour di arringare il popolo, che chi sa cosa poteva succedere col
suo accento straniero, il Gaudenzio dunque, riunendo tutte le sue
forze oratorie, così incominciava:

«Signori! no, cittadini, volevo dire, (e qui risa e fischi) Sua
Eminenza m'incarica di esporvi, che è molto disposto a concedere
qualunque cosa richiesta da questa buona e fedele popolazione, ma vi
prega per ora di rientrare tranquillamente nella quiete delle vostre
abitazioni, che poi tutto si accomoderà alla meglio e conforme al
desiderio vostro!» E qui credendo d'aver fatto un portento
d'eloquenza, e vedendo la folla ascoltarlo silenziosa, si rifrancò, e
con voce assai più sicura ed energica proseguì: «Sì, cittadini, col
permesso di Dio e di Sua Santità S. Eminenza farà ogni bene, ed ogni
vant..... (voleva dire vantaggio).--«Che Eminenza, e che Santità
d'Egitto» urlava Masina con con quella sua bagatella di voce: «Corpo
della Madonna! Ciocchè vogliamo è che i Volontari non partano, perchè
a Venezia ce n'è di troppo; ed a Costantinopoli, ove veramente volete
mandarli, potete andare voi, razza di vipere!»

«No, no!» gridava la moltitudine, ed il rumore e le ondulazioni della
stessa somigliavano alla tempesta di mare.

L'astuto prete che voleva guadagnar tempo sperando, come sempre
succede tra il povero popolo, che si stancherebbe e, ripigliando la
via di casa, ognuno tornerebbe alle proprie faccende.

Ma non fu così questa volta, ed il popolo, suscitato dai Volontari,
non si contentò delle melliflue parole del chercuto, e ricominciò con
pietre nei cristalli e scosse furiose al portone. La guardia straniera
che, schierata nel cortile, si trovava pronta a far fuoco, alla
terribile scossa, temendo cadesse in frantumi il portone, e sognando
già un'onda di forsennati all'assalto, inviò una scarica all'indirizzo
del popolo, ed avendo alcune palle attraversato le parti più deboli
del portone, vari feriti caddero al di fuori.

Alla vista dal sangue, i Ravennati divennero energumeni, ed alcuni
operai avendo portato una forte e lunga scala da muratori trovata in
un cortile vicino, il popolo ed i Volontari se ne impadronirono, la
puntarono contro il portone e bilanciandola per varie volte lo
colpirono con tale furia che serrature, stanghe, ripari e tutto andò
in un fascio nell'interno dell'atrio.

I mercenari avevano appena ricaricate le loro armi, quando l'onda del
popolo li assaliva e si contentava di disarmarli. La foga della
corrente si sparse su per le scale, e in un momento tutto il palazzo
fu invaso dalla moltitudine.

Il prelato ebbe la fortuna di cadere nelle mani di Tommaso Risso,
valorosissimo ufficiale, ma incapace, come si disse, di offendere una
mosca. Il Risso, vedendo il polputo prete in atto supplicante
inginocchiato davanti a un'immagine del Cristo, lo protesse e lo
difese contro chi voleva manometterlo; Latour fu meno fortunato.
Masina e Cantoni avendolo raggiunto nelle vicinanze del balcone ove il
Generale s'era mostrato al popolo, lo respinsero verso lo stesso, lo
cavalcarono sulla balaustrata e, siccome un sacco d'immondizie, lo
scaraventarono in giù colla testa prima. Per fortuna del mercenario il
balcone era sostenuto da spranghe di ferro, ed egli, fatto agile dal
pericolo della pelle, e potendo abbrancarsi alle stesse, e ad alcune
persiane del piano terreno, potè giungere sul pavimento mal concio di
contusioni, ma colla pelle salva. Essendo i più furiosi dei
dimostranti nel palazzo, Latour ebbe agio così di ritirarsi nella
caserma de' suoi soldati.

Per minute indagini che si facessero nel palazzo, non si potè
rinvenire il Gaudenzio. Franchi n'era disperato, ed andava frugando in
ogni più recondito angolo, sotto i letti, fra i depositi di carbone e
di legna, pestando colle sedie alcuni mucchi di lana da far materassi
che si trovavano nelle stanze delle fantesche. Gli appartamenti della
Perpetua cardinalizia poi furono manomessi, frugati, rifrugati, e
sconvolti da far svenire quella santa fanciulla di Sua Eminenza.

Insulti però alle donne non se ne fecero, e se qualche giovinastro un
po' scapestrato si accingeva a passar la mano sulla liscia e rosea
guancia dell'appetitosa favorita del prelato, i più attempati e serii
dimostranti li rimproverarono aspramente.

Franchi, Masina, Cantoni anelanti e stanchi delle indagini operate per
trovare il Gesuita, si disponevano a sgombrare il palazzo e ritirarsi,
quando passando i tre davanti alla porta della stanza abitata dalla
vecchia serva confidente del Cardinale, a cui faceva anche le funzioni
di direttrice dell'Harem, Franchi s'accorse della vecchia che stava
seduta filando seta. E siccome gli sembrò cosa straordinaria tale
occupazione in casa d'un prete che vive nell'ozio per la maggior
gloria di Dio (guardate sacrilegio!) Franchi, dico, si avvicinò,
corrugò le ciglia e piantò due occhi di falco sul ceffo della vecchia,
che se non possedevano l'acuta virtù d'un pugnale, ferivano però come
un pugnale Gaudenzio (perchè altri non era la vecchia), atterrito
dallo sguardo del formidabile nemico, impallidì, (e ce ne voleva per
far impallidire quella faccia avvinata)! tremò di tutta la persona e
s'inginocchiò boccone davanti il Volontario.--«Cima di birbante!
(esclamò Martino) e sei proprio tu! Tu finalmente e vestito da donna,
scorpione!» E Masina, Cantoni, Peralto, Brusco accorsi alla gioconda
notizia, che si propagò in un baleno nella moltitudine, sulla stessa
sedia, ove stava seduto il _collo torto_, lo innalzarono, e
trasportarono in trionfo fuori del palazzo. Quivi un contadino che si
affaticava a traversare la folla con un somarello scarico per
guadagnar la campagna fu sequestrato, ed alle acclamazioni universali
il Gesuita avvelenatore fu inforcato sul discendente di Mida, che
esaltato dal chiasso della moltitudine si accinse a ragliare
spaventosamente ad edificazione e divertimento massimo dei monelli,
che per compire l'opera regalavano il prete con tomatesi, radici,
torsi di cavoli e sonorissimi fischi.

Il buffone, che dalla paura aveva dissennato quasi in principio, si
rinfrancò ora vedendo la cosa prendere la fisionomia d'una burla. E
così fu veramente: il popolo, distratto dall'avvenimento carnevalesco,
dimenticò l'oggetto della dimostrazione e giungendo l'ora tarda,
ognuno procurò di ricondursi a casa, ove lo aspettava la cena e il
dolce riposo. E così finiscono generalmente le tempeste popolari:
molte parole, molto chiasso e fatti insignificanti. Il despotismo e
l'impostura le paventano, ma ormai, fatti baldi dalla consuetudine di
vederle abortire, le osservano, vi frammischiano i loro segugi, i loro
pervertitori dementi, col titolo di moderati e preti liberali e fanno
tributare dai loro organi officiosi onore alla moderazione e sagacia
delle autorità governative che hanno saputo rintuzzar il popolo e
richiamarlo al dovere senza spargimento di sangue. La miseria, in cui
hanno cura di mantenere la maggioranza, l'obbliga ad occuparsi di ben
altro che di politica, ed in tal modo deplorabile si va avanti in
Italia nell'abbiezione e nel disonore.

Intanto il Gesuita, dopo d'aver percorso gran tratto delle vie di
Ravenna, vedendosi lasciato con soli alcuni monelli, scavalcò l'asino,
s'introdusse in un portone, svestì gli abiti da donna, e favorito
dalle prime tenebre della notte, si rifugiò nel suo alloggio a
meditare nuove scelleraggini.




CAPITOLO IX.

ROSSI.

                Se non vi fossero schiavi, non vi
                sarebbero tiranni, e non vi sarebbero
                tiranni se non vi fossero
                satelliti!

                        (_Autore conosciuto_.)


La tirannide è figlia della corruzione dei popoli, e quanto più una
nazione è demoralizzata, tanto più facile riesce al despotismo di
aggiogarla.

Su mille individui novecento e più cercano un impiego, e novecento
genitori sono felicissimi quando lo trovano per i figli, poco importa
se sia per fare il birro o l'usciere.

Dal becchino al capo dello Stato tutti sono impiegati o cercano
d'esserlo. Riesce ad una metà della Nazione di viver grassamente per
isgovernare ed impoverire l'altra. E poi tutti ci vengono a rompere le
scatole colla libertà, l'eguaglianza e la fratellanza umana!!

È pure sconfortante ma vero: il solo che vuol libertà è lo schiavo!
Chi vuole uguaglianza è il povero! Fate lo schiavo padrone, ed il
povero ricco. Il primo sarà spesso più severo del tiranno. Ed il
povero, divenuto ricco, vorrà misurare col bastone l'uguaglianza tra
lui ed i miserabili suoi antichi consorti.

Eppure noi non dobbiamo disperare d'un avvenire migliore ove si
pervenga a menomare i pervertitori dell'umana famiglia, neri,
ciondalati o in livrea. Ma sicuramente ci vuole uno o più cataclismi,
che scuotano l'umanità sino alle fondamenta e ne scaraventino alla
superficie elementi più idonei al perfezionamento delle razze.

Passandomi per la mente l'educazione del popolo, in predicamento
universale, come rimedio ai mali umani (e confesso, essere in fondo
della stessa idea), la misantropia, figlia forse degli anni e dei
malanni, mi presenta la seguente quistione: Ma gli educati sono essi
migliori degli altri? I letterati, i dottori sono forse migliori delle
plebi?

Oh si! io ne conosco dei buoni, ne conosco che preferiscono ogni
privazione al prostituirsi davanti alle brutture della terra, ma sono
pochi infelicemente. E se si volesse cercare della gente onesta non ne
manca anche in questa Italia infelice.

Ma il timone della nave è guasto. Rattopparlo? È troppo marcio per
poterlo emendare. Cambiarlo? Sì! cambiarlo è l'unico rimedio. Faccenda
ardua, lo capisco dalla massa di corruzione accumulata tra queste
belle e sventurate popolazioni.

Infine non disperiamo, giacchè al male si conosce il rimedio, la cui
applicazione giunge sovente quando è meno aspettata.

La notizia della morte di Rossi a Roma e la vittoria del popolo sui
mercenari pontifici troncarono quello stato d'incertezza febbrile e di
pericolo permanente in cui si stava a Ravenna di venir alle mani colla
truppa.

Il Governo Pontificio voleva imbarcare i Volontari col pretesto
d'inviarli a Venezia, ma in realtà per isbarazzarsene. Il popolo non
voleva che fossero imbarcati, allegando con ragione esser i Volontari
assai più utili per difendere la linea del Po, minacciata dal
vittorioso Radescky.

I mercenari consegnati nei loro quartieri, coi cannoni pronti, e
miccie accese, erano disposti a precipitarsi al primo segno sulla
popolazione. I coraggiosi Ravennati, poco curanti sulla minacciosa
soldatesca, riunivano, preparavano fucili, e lavoravano giorno e notte
per far cartuccie.

Ravenna presentava una fisonomia eccezionale: poca era la gente che
s'incontrava per le strade, e quei pochi scivolavano sul pavimento
come se fosse infiammato, guardandosi attorno per non essere sorpresi.
Il contegno di quella prode popolazione era quale si può desiderare
per le contingenze patrie dell'avvenire.

I poveri che, com'è naturale, non trovavan lavoro, eran soccorsi
d'ogni bisognevole cosa dai ricchi, e questi non sdegnavano
d'accogliere alla loro mensa il figlio del povero. Stupendo
spettacolo, ed esempio da imitarsi dovunque in Italia se si vorrà
veramente raggiungere la meta d'una ricostituzione nazionale! Fra i
Volontari era una smania indescrivibile di venir alle mani coi soldati
del papa. In quei dì essi avevan ricevuto alcuni vecchi fucili, sorte
che poi toccò ai Volontari di tutt'i tempi, cioè, di aver sempre,
grazie alla malevolenza dei governanti, i peggiori fucili dello Stato.
Ma che importava! poveri giovani! sin da allora essi si accostumavano
a non contare il nemico, i disagi, il pericolo e le scelleraggini dei
traditori sempre pronti a venderli ai nemici dell'Italia.

Era veramente stupenda l'attività che regnava nel quartiere dei
Volontari. Il capo fra mezzo ai militi, e gli ufficiali pure desiosi
di pugna a pro di quella patria, ch'essi eran venuti a servire
attraversando l'Oceano, narravano ai giovani le gloriose fazioni di
guerra combattute dalla Legione Italiana di Montevideo. L'eroico
combattimento di Sant'Antonio, ove 180 Italiani e 20 Montevideani
avevano sostenuto in campo aperto una pugna di 10 ore contro 1500 dei
migliori soldati del tiranno di Buenos-Ayres. Fatto d'armi che valse
alla legione Italiana l'insigne onore della destra dell'esercito nelle
rassegne, per decreto del Governo della Repubblica. Il combattimento
del Dagman era pure descritto in tutt'i suoi particolari. Ivi la pugna
non fu ardua come in Sant'Antonio, ma più brillante.

Nel fatto d'armi del Dagman, circa 100 legionari Italiani, in quattro
sezioni serrate in massa stretta, solida, mobile in tutti i sensi,
sostenevano gli urti ripetuti di cinquecento uomini della miglior
cavalleria del mondo nelle vaste pianure dell'Uruguay, senza verun
ostacolo da ripararsi, e finivano per sbaragliare il nemico,
meravigliato da tanto valore.

Il coraggio, il sangue freddo dei legionari Italiani in quelle ardue
pugne furono così straordinari, da corroborare l'opinione generale del
valor italiano e spingere il loro comandante a qualunque straordinaria
impresa, a cui i militi volontari corrisposero sempre quando, lontani
dai tristi, non erano sotto l'immediata influenza di traditori, che
parte per gelosia delle onorevoli gesta dei Volontari, parte per
soddisfare la loro indole birresca e prostituita vorrebbero vederli
screditati e perduti.

Colla morte di Rossi e la vittoria del popolo Romano si dileguò la
tempesta e non si parlò più d'imbarcare i Volontari.

Io non ho conosciuto Pellegrino Rossi, ne intesi però a parlare come
di capacità non comune in economia politica, ed anche come un uomo di
Stato. Conformandosi però ad essere ministro del Papa, egli perdette
ogni prestigio. Comunque fosse, la sua morte tolse i Volontari al loro
stato di proscrizione, e ci fece ammettere all'alto onore di
appartenere all'esercito Romano, col nome di 1.ª legione Italiana.




CAPITOLO X.

RISSO E RAMORINO.

                Qual fia ristoro a' dì perduti! Un sasso
                Che distingua le mie dall'infinite
                Ossa che in terra e in mar semina morte?
                                (FOSCOLO.)


E un sasso non distingue l'ossa dei valorosi ufficiali delle legioni
Italiane di Montevideo, che solcarono l'Oceano per venir a tingere del
loro nobile sangue le zolle della terra maledetta! Oh sì! maledetta
fosti, terra di Roma, dal giorno in cui diventasti il covile delle
volpi e dei cocodrilli, dal giorno in cui con nera sottana furono
scaraventati dalla mano di Lucifero, in una tempesta di maledizione
universale, per vendicare l'umanità soggiogata, afflitta, contaminata
dai superbi e corrotti dominatori del mondo!

Sì! solo i preti potevan essere un castigo adeguato a tanta nequizia!
Solo i preti colla pestifera loro bava potevano avvelenare, deturpare
il grandissimo popolo, e subbissarlo in quella cloaca di prostituzione
e d'infamia, a cui non arrivò nessuno dei popoli della terra!

Sì! solo i preti potevano sorridere, tripudiare, farsi belli per la
sventura della loro terra natia, colla menzogna, colla corruzione ed
il vassallaggio allo straniero! Solo i preti!

E Gaudenzio fra loro, vipereo rappresentante della setta viperina, che
abbiano lasciato scivolando dall'asino, e quatto quatto, tra gli
andirivieni della folla, guadagnar un sicuro ricovero. E chi nel 48
non avrebbe ricoverato un prete, un liberatore?

Poichè liberatori erano i preti nel 48. Il _Sommo_, il _Santo_, forse
in una delle più squisite ispirazioni del demonio, avea progettato
alcune delle velleità de' suoi antecessori, cioè: non di liberare ma
di unificare queste sparse membra dell'irrequietissima famiglia
italiana sotto l'impero delle chiavi. E stava fresca l'Italia se
unificata dai negromanti! Ciò certamente avrebbe prolungate le sue
miserie ed il suo servaggio per alcuni secoli.

Gaudenzio dunque avea osservato che dopo d'essere perseguitato e poi
abbandonato dalla folla capitanata da Franchi, chi succedeva a questo
nelle funzioni di capo-popolo, o piuttosto di capo-bimbi, poichè, come
abbiam detto, la folla dei maggiori d'età erasi dileguata e solo
rimaneva quella dei monelli e dei giovani imberbi, era il nostro
Cantoni al cui fianco, seguendolo come la propria ombra, veniva
l'inseparabile Ida. Il gesuita birbante non aveva perduto il sangue
freddo, in tutto l'ardore del battibuglio, che seguì la sua ascensione
sul bucefalo, e mentre la faceva da vittima, sporgendo il collo torto
sul destro lato, egli non mancava di adocchiare da ogni parte, e
capacitarsi dello stato delle cose.

Un incidente, che poi ebbe esito fatale, aveva distolto il Franchi e la
maggior parte dei Volontari dallo spettacolo Gaudenziano: un alterco era
succeduto tra Tommaso Risso e Ramorino, ambi ufficiali di Montevideo, ed
ambi valorosissimi: Risso avea sferzato Ramorino sul volto in un momento
di furia, e Gaudenzio nell'anima sua perversa avea sorriso sull'avvenuto,
sembrandogli già di vedere sul volto degli antagonisti la piacevole
fisionomia d'un cadavere. Cantoni e la sua fedele compagna erano intesi a
perseguitare il prete, e questi, sbrigato dalla temuta presenza di
Franchi, avea potuto inquisitoriamente vibrare il suo occhio di lince
sulla bellissima coppia, indovinando il sesso della nostra eroina, e
comprendendola nella cerchia delle sue infernali lucubrazioni.

In quel momento un agente di polizia papalina, che sin a quel punto
aveva temuto d'innoltrarsi nella folla dei vigorosi Ravennati e
Volontari, vedendo che l'assembramento era quasi totalmente composto
di monelli, s'avanzò tra questi e cominciò a fare il gradasso,
mulinando un nodoso bastone.

Il poliziotto, come generalmente è quella casta di gente destinata
all'ordine pubblico, che all'opposto altro non è in generale che il
custode della preponderanza e prepotenza della classe privilegiata, il
poliziotto dunque alterato dal vino, era un robusto cagnotto, ed
avendo riconosciuto l'efficacia delle sue ammonizioni nella giovine
brigata, vi prese gusto, s'entusiasmò ed alquanti suoi colpi offesero
alcuni dei ragazzi. Uno di quelli villanamente vibrato sulla testa
d'Ida, col rovesciarla al suolo fuor di sensi fece accorto il Cantoni
del pericolo della sua gente e della villania poliziesca.

Egli a nulla più pensò, nulla più vide senonchè il suo giovine amico a
terra ed il quasi trionfante e gonfio delle proprie gesta pettoruto,
bravo del Sanfedismo. Una nube di sdegno e di risentimento abbagliò i
suoi occhi, e colla velocità del fulmine volò sull'insolente, lo colpì
con un pugno nel volto, che lo mandò gamba all'aria, s'impossessò
della clava e dopo avere amministrato alcune busse al caduto, la
infranse, e ne scagliò i rottami sull'indicente quasi cadavere. Quindi
sollevata Ida nelle robuste sue braccia, la strinse al seno come una
madre fa del bambino, e scomparve per una via di traverso, fra
l'ammirazione e gli applausi di tutta quella gioventù incantata.




CAPITOLO XI.

IL DUELLO.

                È una barbarie, ma pure l'uomo
                disonorato deve vendicarsi o
                morire.(_Autore conosciuto._)


Era una tetra mattinata di novembre, non pioveva, ma la nebbia
scivolando sulla pianura, dell'Italia orientale, inumidiva gli abiti,
i capelli, la barba come se fosse pioggia, ma d'un modo più
dispiacevole, compenetrandovi d'un freddo brivido, ed obbligandovi a
continuo moto per non intorpidire.

Perchè non istarvene a casa in sì bruttissimo tempo nella vostra
stanza e nel vostro letto ben riscaldato, con al capezzale la vostra
Perpetua, che vi somministri una tazza di saporito cioccolate, e vi si
mostri in sè stessa come tutte le Perpetue, un vero ben di Dio di
carne e di gentilezze, direbbe uno dei nostri santi bottegai, che
hanno la modestia di chiamarsi _Uomini di Dio_, che vi comunicano la
parola di Dio, e che vi mercanteggiano Dio al prezzo che voi volete
pagarlo.

Ad altri, questi sacerdoti della menzogna abbandonano le cure e gli
stenti della vita; ad altri affrontare tempeste di terra e di mare,
solcare col sudore della fronte l'uno e l'altra per estrania la
sussistenza propria, quella della prole, e quella pure della pianta
ingorda e parassita che si chiama prete.

Sudate, faticate, cretini minchioni! ed il prete vi aprirà la via del
paradiso, ricevendovi al vostro ingresso nella vita, collegandovi al
destino della donna, congedandovi a quella transizione della materia
che si chiama morte, e raccomandandovi alla misericordia
dell'altissimo, per colpe che non sono vostre. Il prete s'è
appropriato il monopolio in tutte le più solenni circostanze della
vita, e vive grassamente, e voi, canaglia! sudate e portate l'obolo
nella sua bottega per la _maggior gloria di Dio_. Poi gridate ai
quattro venti, che siete popolo civilizzato! Il prete è ministro di
Dio, il prete, almeno lo dice e voi lo credete, con Dio confabula, ne
riceve il suo mandato di prete, l'autorità sua, i suoi attributi. E
voi lavorate, gregge! sudate sul vertice dei marosi dell'Oceano, e se
non portate la decima al prete, se la vostra donna con lui non
consolasi della vostra assenza, voi andrete all'inferno:--sempre
gregge! canaglia!

Eran sei in quella tetra mattinata di novembre sulla spianata di
Cesena; quattro, dopo d'aver con una punta di pugnale segnata una riga
sul terreno, contavano venticinque passi, percorrendo una
perpendicolare alla linea suddetta. Gli altri, due col sigaro acceso,
sembravano aspettare con impazienza il termine dell'operazione dei
quattro.

Con impazienza essi anelavano al mortale momento: Ramorino non potendo
più vivere sotto l'incubo d'un oltraggio: Risso, senza dubbio, pentito
d'aver vilipeso un fratello, ma troppo altiero per confessar la sua
colpa, era pure impaziente di terminare, comunque fosse, la terribile
situazione e farla finita.

La distanza è segnata: i padrini, mesti nel volto e dopo d'avere
inutilmente sollecitato un accomodamento, presentano ad ogni
competitore un fucile.

Un fucile? diranno i duellanti scandalizzati--e perchè no? un fucile,
quando si ha voglia di ammazzarsi, basta che sieno armi uguali, e poi
sia pure un cannone.

Dunque un fucile, e gli avversari marciano l'uno contro l'altro collo
stesso sangue freddo con cui avrebbero camminato ad un pubblico
passeggio. A dieci passi Ramorino si ferma, e punta il suo fucile al
corpo di Risso, questi più veterano, e forse più destro e forte
dell'altro ha già la bocca dell'arma nel petto dell'avversario; ma un
sentimento di rimorso, quello giungere all'insulto l'omicidio, lo fa
titubare, l'arma è rialzata, e la palla sfiora appena la parte
superiore del capo. Non così Ramorino, la sua palla colpisce e
traversa il cuore del competitore; povero Risso! egli, avanzo di tanti
combattimenti, coperto di tante onorevoli cicatrici¹, cade per non più
rialzarsi e muore senza un solo lamento.

    ¹ Storico; nella pugna delle tre Cruces a Montevideo, Tommaso
    Risso aveva ricevuto una ferita, quasi mortale nel capo, e solo
    la robustezza della sua fisica costituzione potè salvargli la vita.

Il 3 giugno 1849, in Roma, Ramorino, mortalmente ferito da una palla
bonapartesca, chiede ai compagni perdono per la morte del suo fratello
d'armi, a cui aveva tolto l'onore immortale di cader sul Gianicolo,
alla difesa della Roma ideale!

Della Roma ideale! non di quel putrido postribolo, che la menzogna,
l'odio straniero e la corruzione hanno ridotto in un ammasso di
pestilenza tale da ammorbare non l'Italia sola, già da tanto tempo
infetta, ma il mondo intero.




CAPITOLO XII.

I VOLONTARI NELL'ESERCITO ROMANO.

                Libertà non fallisce ai volenti.
                            (ALFIERI.)


I Volontari! Ognuno non deve voler la libertà del suo paese? Il suo
paese onorato e non insudiciato da soldati stranieri, da preti e da
traditori? Perchè si deve affidare l'esistenza della patria ad un
pugno di militi obbligati, e ad un altro di Volontari? Ad alcune
migliaja infine, mentre siamo in tanti milioni collo stesso obbligo,
collo stesso interesse?

Eppure va sempre così, ed i pochi e i migliori marciano eroicamente al
martirio per la causa di tutti, mentre le moltitudini si affaccendano
in isterili schiamazzi e dimostrazioni, o si occupano indifferenti dei
loro affari. Dal 48 al 68, i Volontari fecero qualche cosa, ma il loro
numero fu sempre insufficiente. Nel 60, periodo più brillante della
loro carriera e dopo la splendida battaglia del Volturno, essi non
giunsero ai quattordicimila, numero insufficiente per poter segnar la
via del dovere ad un governo sempre ipocrita, sempre perverso e sempre
nemico e disposto all'esterminio dell'elemento volontario, ove questo
avesse voluto resistere all'indole dispotica e prostituta dello
straniero. Ne abbiamo una prova nel famoso dispaccio del Cialdini al
Buonaparte:

«Noi marciamo su Napoli con quarantamila uomini, a combattervi la
rivoluzione personificata in Garibaldi».

E che dovevano fare i Volontari? imberbi la maggior parte, poco
organizzati, e già minati in ogni modo dal più corruttore dei Governi
con agenti suoi d'ogni specie?

A Palermo, il Governo sardo, col pretesto dell'annessione, aveva già
suscitato il popolo per arrestarvi i Volontari, e d'intelligenza col
Borbone, che tradiva, e del Bonaparte, che inviava i suoi vascelli
nello stretto di Messina, quel miserabile Governo tentava di soffocare
nella culla la stupenda impresa, che doveva finalmente costituire
l'Italia, aspirazione nazionale di tanti secoli, e rendere inutili gli
sforzi del despotismo davanti alla coraggiosa risoluzione d'un pugno
di prodi. Allora il Governo sardo ammucchia tutt'i suoi cagnotti in
Napoli, e mentre inganna il Borbone con volpine trattative
diplomatiche, fomenta una rivoluzione per rovesciarlo e per annientare
l'azione dell'esercito del popolo dieci volte vincitore.

I destini d'Italia però la volevano costituita e contro la ferrea
volontà dei Mille di Marsala infrangevansi tutte le astute gesuitiche
trame del consesso dei Sanfedisti. E non credo ingannarmi dicendo:
_consesso dei Sanfedisti_. Sotto il loro capo naturale, il 2 dicembre,
poichè la meta della spedizione non si limitava certamente a Napoli,
bensì mirava a Roma, e quindi a Venezia, se il popolo italiano,
anzichè pascersi di ciarle e di evviva, l'avesse presa sul serio.

Meno dunque l'inesperto Francesco II, tradito dalle volpi del
settentrione, che lottava debolmente per il suo trono, tutto il
despotismo e sanfedismo d'Europa era contro noi; e senza saperlo
l'esercito italiano andava a pugnare contro fratelli, ad impedire che
si facesse l'Italia. A Napoli, spettacolo unico! sette individui
dell'esercito liberatore, innoltravansi nella maggior metropoli
d'Italia, ed i soldati del Borbone, stupiti da tanta baldanza,
presentavano loro le armi. I Volontari intanto non erano
quattordicimila mentre avrebbero dovuto oltrepassare i centomila. Le
Marche e l'Umbria, la cui liberazione altro non fu che una conseguenza
delle stupende vittorie dei Volontari, non ne fecero nemmeno una
parola, anzi acclamarono i grandi trionfi della monarchia. Il resto
d'Italia, invece d'obbligare il Governo a lasciar proseguire i
Volontari vincitori, almeno sino a Roma, si trincerò nel dolce far
niente, e le botteghe dei preti si stiparono di devotissima
ciurmaglia, sino negli atrii e vestiboli, per rendere grazie a Dio
d'aver conservato all'Italia il suo maggior nemico, la causa di tutte
le sue vergogne e sciagure.

Dopo la morte del Rossi, i Volontari furono dunque accolti
nell'esercito romano, ossia esercito del Papa. Ma il Papa l'iniziatore
delle riforme? il Papa liberatore? Il monte Bianco va a moversi e
marciare avanti, almeno così credevano i nostri stupidi concittadini.
E lo vedremo tra poco scappar vestito da donna, andare a congiungersi
al suo collega di Gaeta e dimandar perdono al mondo d'essere stato
capace d'un'idea generosa, o d'averla finta.

Ciocchè fosse il Governo di Roma nel periodo che seguì la morte del
Rossi lo provano i fatti seguenti:

Mentre i Volontari erano accolti nell'esercito romano, sotto il nome
di 1.ª legione italiana, il Governo di Roma imponeva loro di non
oltrepassare i cinquecento, e quindi di sospendere l'arruolamento, ma
siccome quel numero era già superato, un nuovo ordine del ministero
della Guerra ordinava di non passare i mille. Di più! (non vi è trama
che non fosse ordita contro i Volontari dal Governo dei preti)
ordinava di lasciarli mancare d'ogni cosa necessaria, di calunniarli
nello spirito delle popolazioni, dipingendoli come un accozzaglia di
ladri, briganti e rotti ad ogni sfrenatezza. _Nemici della religione_,
era il titolo più mite. Talchè dovendo essi passare per Macerata nella
loro gita a Roma, questa chiuse loro le porte. Promettere loro le
armi, e non darle mai, sotto uno, or sott'altro pretesto; così le
vestimenta; chiamarli a Roma, ma mentre erano in marcia, farli
retrocedere sulla via di Fermo; infine, accoglierli per non urtare
l'opinione pubblica favorevole ai Volontari, ma fare ogni sforzo per
screditarli ed annientarli se possibile. Tale era la condotta del
governo.

In tali condizioni, e colla pazienza d'uomini risoluti a servire la
causa santa del loro paese, la 1.ª legione italiana organizzavasi, e
preparavasi all'epopea gloriosa della difesa di Roma ove, sovente
vincitrice, essa doveva finalmente soccombere sotto il peso di quattro
eserciti nemici, mantenendo però alto onore del vessillo italiano.




CAPITOLO XIII

LA SCOPERTA,

                Passa la bella donna e par che dorma.
                                (TASSO.)


Non era morta Ida, ma svenuta sotto il colpo brutale dello sgherro del
prete; Cantoni, come abbiam veduto precedentemente, l'avea sollevata
dal suolo, dopo d'averla vendicata, e la trasportava nelle braccia
come una madre la sua creatura.

La trasportava, ma i bàttiti del cuore della fanciulla, giungevano nel
fondo dell'anima sua con un effetto irresistibile. Esso aveva
presentito il suo carico! E quando, deposta sul letticciuolo d'una
fruttaiuola, la cui bottega aperta aprivasi per la prima a Cantoni;
quando sciolta la rossa camicia, egli scopriva i pomi eburnei, che con
mano maestra aveva scolpito natura, quel collo, quelle carni delicate,
quel declivio di spalle che con qualche cosa di virile, avea pure
tutta la squisitezza della più bella delle figlie d'Eva, oh! allora
l'anima del giovine volontario nuotò in quel mare di delizie, che si
solca nei primi stadi della vita, forse unicamente felice, del primo
amore, ove tutto sorride, ove i godimenti sognati si presentano
avvolti dall'involucro divino della speranza e dell'ideale, scevri
dalle brutture d'una realtà che sfuma, si dilegua, s'annienta, come il
fumo di un sigaro, lasciando dietro sè lo sconforto, e sovente
l'indestruttibile rimorso. Poichè, che sono i godimenti della vita?

Cantoni si sentì indissolubilmente vincolato alla bellissima creatura
che gli giaceva davanti, e rimase ivi a custodirla come un tesoro.
Com'era egli superbo d'averla difesa, salvata! Chi avrebbe allora
osato insultare ancora quella sovrana del suo cuore? Oh! l'uomo sotto
la potenza del primo amore, vale dieci. E quel sentimento, decrepito
come sono, mi risospinge verso un'età, in cui anch'io mi sentiva
moltiplicato, impavido a qualunque evento, ed ora davanti a me,
terribile realtà! le avventure, le speranze, le glorie crollate sotto
il peso degli anni e dei disinganni...

Quando, passato lo svenimento, Ida riaprì gli occhi alla luce, essi si
fissarono in quelli passionati del suo liberatore, e con un moto
spontaneo protese le sue braccia verso di lui. Cantoni inchinossi al
delizioso invito, le sue labbra collaronsi sui coralli della bella
bocca, ed un nettare d'essenza divina si trasfuse nelle arterie di due
esseri fortunati. Sarà questo la vita? Oh sì! il resto è miseria!

Questa interessantissima scena non era sfuggita all'occhio penetrante
della buona Teresa, la fruttajuola. Essa le ricordò forse alcune scene
della sua vita giovanile, e godette del contracambio amorosissimo
della bellissima coppia. Con tale prevenzione dell'ospite, non fu
difficile a Cantoni d'interessarla alla sua giovine amante; Teresa
incaricossi volonterosa di custodire Ida nella convalescenza, e
Cantoni, pieno di gratitudine per quella donna, staccossi alfine dal
suo tesoro, e corso al suo posto nella Legione, ove lo chiamavano le
trombe a raccolta.

Egli col cuore lacero seguiva il corpo dei Volontari verso Roma, ove
lo lasceremo assaporando l'odio, le calunnie e le velenose
insinuazioni dell'astuto nemico d'Italia, il prete.




CAPITOLO XIV.

LA CONFESSIONE.

                Invenzione diabolica, la confessione
                è il mezzo più potente
                di corruzione del Chercuto.
                                       (_Autore noto._)


Sì! la confessione è l'arma più terribile nelle mani della
Negromanzia. Colla confessione il prete padroneggia la donna e
possiede il segreto delle famiglie. Con ciò egli serve il suo Ordine
non solo, ma il despotismo, di cui è la vera polizia segreta, il più
solido piedestallo. Teresa, la fruttajola era un carattere buono,
compassionevole, stimata da quanti la conoscevano. Ma che serve essere
buoni in questa povera Italia, ove il prete è _curatore delle anime_?
Il prete curatore delle anime, equivale a pervertitore, e così è
spiegata l'opinione del grande Astigiano, che teneva la _pianta uomo_
in Italia per robustissima, ma suscettibile dei più grandi delitti.
Così in Spagna, ed in tutt'i paesi dominati dal prete. La buona
Teresa, dunque, era devota, come lo sono la maggior parte delle nostre
donne del popolo, e aggravata nella coscienza per l'ospitalità data a
due scomunicati (tali eran chiamati i Volontari dal Sanfedismo e dai
suoi addetti), Teresa non mancò al dì seguente di andare a prostrarsi
ai piedi del confessore, il parroco della Cattedrale, a chiedergli
perdono ed assoluzione del suo peccato.

La povera Teresa era stata combattuta tutta la notte, tra la
generosità della sua natura, e gli scrupoli, che con tant'arte
ingenerano i neri nell'anima delle ignoranti donnicciuole. Infine gli
scrupoli la vinsero e la trascinarono nella bottega, ove si vendono la
_remissioni_ de' peccati, a prezzi correnti, ed in ragione, diretta o
composta del merito e dell'età della penitente.

Il prete, dopo d'aver udito le parole di pentimento dell'infelice
donna, disse che non valeva pentimento di parole, perché il peccato
era troppo grave, ma astinenza non so per quanti mesi, e recitare una
infilzata di _Ave_ e di _Pater noster_ da far perder la pazienza a
dieci Gesù Cristi. Poi, in considerazione della di lei assiduità alle
funzioni religiose ed alla parola divina (cioè la parola del prete, e
presto vedremo quanto divino era questo furfante), la raccomandava
alla misericordia di Dio, senza però concederle l'assoluzione, ch'ei
riservava per il compimento delle sue penitenze e l'espulsione della
scomunicata da casa sua.

A pranzo, seduti in fronte l'uno dell'altro, don Cortlin parroco della
Cattedrale, e la vecchia nostra conoscenza, Gaudenzio (che dopo la
catastrofe del giorno antecedente, s'era rifugiato in casa del
confratello). Tra un fiasco e l'altro d'eccellente Bertinoro, cogli
occhi accesi ed il naso rosso come un peperone, impegnarono la
seguente conversazione:

«Ma sai, Gaudenzio, che oggi tra le nostre stupide pecore, me n'è
capitata una veramente graziosa? Una buona fruttajuola per nome Teresa
mi ha confessato d'aver accolto in casa sua due di quegli scapestrati
di Camicie Rosse, e che uno di essi, dopo d'essere passato per le fasi
d'uno svenimento, si scoperse esser una fanciulla di circa quattordici
anni, d'una bellezza rara, che il maschio lasciò la femmina in
custodia della Teresa, e partì colla Legione per Roma.

«Corpo di bacco! esclamò il Gesuita, illuminandosi alla narrazione del
compagno. Ma quella ragazza è un boccone da sessanta, amico mio,
nonchè degna di noi, ma degna del primo prelato della Metropoli. Io
non ho mai veduto forme più svelte, ed un viso! che se fossimo ancora
ai tempi beati, in cui i cherubini scendevano sulla terra, io la
crederei un messo di Dio!»

Cortlin, da vero corsaro pratico in tali faccende, spalancando tanto
d'occhi, rispose a Gaudenzio:

«Ma questa è preda, che non dobbiamo lasciarci scappare, fratello mio;
essa viene proprio dal cielo, e tanto più benvenuta e saporita, che
queste nostre donne ci hanno proprio condannato alla continenza,
dacchè tutta la canaglia d'Italia ha preso il fucile o la sciabola. Le
femmine, accese anch'esse di spirito bellicoso, non vogliono più
sapere di sottane, abbenchè noi siamo i veri liberatori d'Italia.»

«Trovato!» esclamò il Gesuita, scintillando di lascivia e di vino, e
radiante per il concetto infernale, che finiva di solcargli la mente,
gettò la destra sul calice pieno, e dopo di averlo tracannato d'un
sorso, così continuò!

«Caro Cortlin, io già vi devo gratitudine per l'ospitalità sì
generosamente concedutami, e voglio ricambiarvi col servigio della mia
pratica, in quest'avventura veramente deliziosa; solo chiedo per
guiderdone alle mie fatiche la mia parte di preda.»

«Ma vi pare, mio caro Gaudenzio, ch'io sarei tanto egoista da privarvi
della vostra parte! Anzi a voi la più squisita, maestro mio!»

«Oh no! gridò Gaudenzio avvinazzato, io sono sempre per l'umiltà
cristiana, e mi contenterò di poco.»

E nell'anima loro, i due perversi, meditavano l'inganno reciproco.




CAPITOLO XV.

IL RATTO.

                La più grande guerra, nella più
                remota antichità fu cagionata
                dal ratto di Elena.
                                (_Autore conosciuto._)


Pioveva dirottamente, anche questa era una rigida notte di novembre, e
nelle vie di Ravenna, massime dopo la partenza dei Volontari, poca o
nessuna gente s'incontrava fuori di casa alle 10 pomeridiane.

Ravenna ha una popolazione seria, non chiassona. Benchè al mezzogiorno
dell'Eridano, essa ha tutta la fisionomia dei popoli più
settentrionali dell'Italia.

Eran dunque le 10 della sera, quando una carrozza a due cavalli si
fermava davanti la porta della fruttajola Teresa. Tre uomini ne
scendevano avvolti nei loro mantelli, salivano la gradinata del
porticato, ed al coperto della pioggia, passeggiavano di fronte alla
porta suddetta, conversando a voce sommessa, da non potersi
distinguere le parole a poca distanza.

Una vecchia donna, scendeva pure dal veicolo, anch'essa nascosta in un
grande sciallo di lana e giunta appena alla porta di Teresa, bussò tre
colpi colla mano, e porse l'orecchio, per accertarsi s'era stata
intesa di dentro.

Nessuna risposta, e la vecchia ripeteva le busse, ma invano. Alla
terza prova finalmente essa fu più felice, ed un «Chi è?» rispose alle
sue battute. «Son io! monna Teresa,» rispose con voce melata
l'ambasciatrice del Don Cortlin. «Ma chi è? io non vi conosco, ed a
quest'ora non apro.» Si rispondeva recisamente di dentro.

«Io sono Perpetua, e mi manda qui Don Cortlin, per comunicarvi cose di
grande importanza e che riguardano voi, mia cara Teresa.»

Il nome di Perpetua, ch'essa conosceva, di Don Cortlin, e massime le
comunicazioni importanti che stimolavano la sua curiosità donnesca,
fecero sì che la nostra fruttajola, dimenticando ogni scrupolo
sull'inviolabilità di casa sua nella notte, spalancò la porta, ed
ammise in casa la vecchia.

Ma questa non entrava sola, poichè quasi pestandole la gonna, seguiva
il gesuita Gaudenzio, e dietro a lui, due malandrini, il di cui ceffo,
benchè a metà nascosto dal tabarro, li costituiva degni seguaci del
Lojolesco.

Teresa diede un grido nel vedersi la casa invasa da quella masnada. Ma
la vecchia per prevenire ulteriori scene, avvicinò subito la
fruttajuola, e con piglio amichevolissimo esclamò: «Non vi sgomentate,
mia buona Teresa, che questa è tutta gente da bene, gente con _timor
di Dio_! ed incapace di farvi alcun male. Noi siamo inviati dal signor
Curato, che ben sapete quanto vi stima, e che non permetterebbe certo
che vi si toccasse un capello.»

«Ma per amor di Dio, Perpetua, ditemi allora subito di che si tratta,
poichè non vorrei si dicesse domani per Ravenna, che la mia onorata
casa, sia stata di notte frequentata da tanta gente sconosciuta.»

«Ma vi ripeto; insisteva Perpetua, ch'è onoratissima gente,» ed andava
a proseguire una filastrocca in elogio della gesuitica comitiva e del
suo padrone, quando Gaudenzio, impaziente di venire in possesso della
sua preda, urlava con voce stentorea:

«Ma finitela, vecchia pettegola, che non siamo venuti qui per udire i
vostri squarci d'eloquenza, ma per ubbidire agli ordini del reverendo
Curato Cortlin, e salvare l'anima di questa sua pecorella dalle mani
del demonio.» E siccome nella sua breve dimora in quella stanza, egli
già aveva scoperto il ricovero d'Ida, dietro un'alcova, su d'un
modesto lettuccio, fece un segno ai due malandrini di avvicinarlo, e
così facendo lui stesso, essi in un momento furono in possesso della
fanciulla, che fasciarono in un mantello, e trasportarono subito nella
carrozza, trovandosi soltanto i tre con Ida, e lasciando la Perpetua
coll'incarico di persuadere Teresa, che salvatori mandati dal cielo
eran venuti per il bene dell'anima sua, gravemente compromessa
dall'aver dato rifugio ad una giovine scomunicata.

Tale è l'impudenza di questa razza scellerata di vipere, e tale è
l'infernale malizia con cui sanno maestrevolmente coprire col manto
dell'ipocrisia ogni orribile delitto, compiendo in faccia al mondo le
loro lascivie, le loro nefandezze, nascoste da un pretesto di tendenze
al bene, alla moralità, e consacrate dal nome dell'onnipotente, che
questi sacrileghi deturpano e prostituiscono incessantemente!

Tali questi ministri di Satana. Attizzavano i roghi, vi precipitavano
migliaja d'innocenti, ed ascendevano poi il pulpito, ove proclamavano
al mondo la loro pietà religiosa, e gli atti atroci che avevan
commesso per la maggior gloria di Dio! E ci sarà ancora una donna
italiana che vada a prostarsi ai piedi di questi velenosi nemici del
genere umano!




CAPITOLO XVI.

LA CATTIVITÀ.

                Les cloitres, les cachots ne sont point son ouvrage,
                Dieu fit la liberté, l'homme a fait l'esclavage.
                                (CHENIER.)


Il colpo ricevuto da Ida, che la condusse svenuta in casa di Teresa; e
quindi nelle ugne di Gaudenzio, era stato, come abbiam veduto, un
colpo sulla testa, che l'avea fortemente stordita, ma fortunatamente
non offesa mortalmente. Dimodochè con 24 ore di riposo essa sarebbe
forse stata ristabilita da poter seguire il corpo dei Volontari, e
l'uomo a cui essa si trovava vincolata per la vita, ora più che
dall'amore il più fervido, da gratitudine immensa.

Ma così non doveva essere; appena rinvenuta dallo stordimento, e
quando essa cominciava a prender qualche riposo, noi l'abbiam veduta
rapire proditoriamente, ed involata dal dissoluto seguace di Loyola,
rimanendo assolutamente in suo potere in una carrozza.

Il lettore crederà forse che dopo tutte le tenerezze usatesi
vicendevolmente da Cortlin e da Gaudenzio, quest'ultimo, conformandosi
agl'impegni presi sì enfaticamente col compagno, volesse condurgli in
casa la bella Bolognese. Ma nemmen per sogno! Il gesuita, padrone
d'Ida, non l'avrebbe ceduta nemmeno al Santo Padre.

«E vi pare che sia quella creatura da cedere a chicchessia? ruminava
tra sè il birbante. Un angelo simile! E che non valgo io forse
un'eminenza, da non poter come quei signori tener una vergine per
adorarla?» E qui stimolato dalla libidine, e profittando dello stato
sonnacchioso, in cui eran caduti i malandrini compagni, egli inchinò
il suo volto di serpe sulla bocca imbavagliata d'Ida e tentò baciarla.

Non l'avesse mai fatto: rinvenuta dallo stupore, e pressochè conscia
dell'infelice suo stato, la prigioniera parve elettrizzata dal
fulmine, ed un pugno sì solenne cadde sul ceffo dell'impudente
chercuto, da fargli comparire la vettura come una stanza stellata, ed
il sangue suo, massimo dal naso, imbrattò la sua schifosa sottana da
farlo sembrare un macellajo, anche nella poco illuminata carrozza.

Tornata in sè stessa, dopo quel magnifico pugno, Ida strappò i panni,
con cui l'avevano imbavagliata, e si avvinse alla portiera della
carrozza, girando fortemente colla vittoriosa sua destra la chiave del
saliscendi.

Essa era pervenuta ad aprirlo, e l'aura della libertà avea già
rinfrescato il suo volto. Ma il prete, che avea potuto mantenersi in
silenzio ad onta del gran colpo e del ceffo insanguinato, non volle
permettere la fuga della sua preda, ed afferrandola con ambe le mani,
diè in uno strido tale di ferocia da far balzare e dar della testa al
tetto della vettura ai due masnadieri.

In un momento l'infelice fanciulla fu ricacciata sul suo sedile, la
portiera richiusa, e ad ognuno degli sgherri fu ingiunto dal loro capo
di non mover la mano dal saliscendi sino a raggiungere la
destinazione.

E qual era la nuova destinazione?

Ida non la conosceva certamente, e probabilmente nessuno ancora,
giacchè Gaudenzio avea determinato la direzione a mezzogiorno, ma non
avea egli stesso fissato il sito di reclusione destinato alla bella
cattiva, avendo a sua disposizione molti conventi, fortezze e
castelli. Tale è la potenza di questa setta di demoni, indispensabili
a tutti i despotismi che servono come spie, delatori e birri, e dei
cui mezzi immensi dispongono liberamente. Io non mi accingerò a
descrivere la setta diabolica che prende il suo nome dal giusto, e che
lo prende giustamente per mascherare le sue nefandezze. Moderno
proteo, maledetto dal mondo che ne conosce le scelleraggini, esso
sparisce ove un lume di libertà si mostra che lo abbaglia e lo
annienta; ma ritemprato sulla soglia della tirannide, la spinge a
dilatarsi, la suscita, la fomenta, ove ne trova il minimo germe, e
solo quando i popoli, imbrattati della ruggine dei loro ferri, li
scuotono, l'infrangono, e ne scaraventano i rottami sui loro
oppressori, allora il proteo sveste le odiatissime sue forme, e
fuggendo l'ira giustissima degli oppressi, ricomparisce altrove, e
sotto aspetto sorridente e _moderato_ dice: «anch'io sono liberale!»
Quando l'inferno vomitava il gesuita ed il prete che son tutt'uno, ei
ben sapeva di regalare all'umanità, la quintessenza dell'orrido suo
ministero.

Il miserabile despota della Francia, sostenitore primo del gesuitismo,
vive di esso e per esso. Egli iniziò il suo impero con una menzogna:
l'_impero è la pace_! preludio d'altre infinite menzogne, mentre
sapeva non potersi sostenere senza la guerra. E tali sono la maggior
parte de' moderni potentati dell'Europa, seduti sull'ingiustizia e la
prepotenza abbisognano della nera setta, che patrocinano per ingannare
le nazioni. Non mi accingo, ripeto, a descrivere il Gesuitismo. Penne
ben altrimenti famose della mia già ne assunsero l'incarico e
svelarono i mezzi di cui esso può disporre. Spia, agente poliziesco e
pervertitore d'ogni tirannide, ma particolarmente di quella più
schifosa ed abbominevole che siede in Roma, ed a cui esso deve
ubbidienza diretta ed immediata, quando non riesce a soverchiarla a
forza d'astuzia e d'insolente impudenza.

Il Gesuita rappresenta la malizia umana: quando ai primordi della
società, un astuto poltrone capì che si poteva vivere lautamente,
ingannando, alle spalle degli imbecilli che lavorerebbero per lui,
egli fu gesuita, fu prete, fu negromante, e le moltitudini lo
venerarono. Da quando i detrattori d'Aristide gli diedero
l'ostracismo, dai farisei che crocifissero Cristo, e da questo agli
eminentissimi di Roma, che vendono la loro patria allo straniero per
nuotare in ogni specie di libidine, esiste sempre il Gesuita, e non so
se peggiori gli antichi de' moderni. Comunque sia il Gesuitismo, come
il pidocchio, si genera dal sudiciume, dall'ignoranza e dalla miseria!

Prima di quel tale pugno, Gaudenzio era stato incerto sulla scelta del
luogo di reclusione per Ida, ma dopo di quel solenne pugno, egli così
ragionò tra sè: «Altro che conventi, per quello diavoletto! Esso è
capace di mettervi fuoco, o alla peggio uscirne sotto veste di monaca
frequentatrice. Poi, quei fratacci son così ghiotti delle belle
creature, ch'è veramente un affare serio affidarlo alle loro ugne.

«A Roma!... nemmen per sogno! Fra tanti avoltoj del Sanfedismo, non
resta in mio potere 24 ore.

«A San Leo dal mio amico e protetto, cavalier Volpone. Egli è vecchio
e avarissimo, ed abbisogna del mio patrocinio per sottrarsi alle
galere, ove i suoi furti lo condurrebbero certamente.»

A San Leo dunque! ed il Gesuita si sarebbe fregato le mani come le
fregava Archimede nei suoi sublimi ritrovati, se certo agglomerarsi di
sangue nel naso non lo avesse obligato di tener la destra occupata con
un fazzoletto.

Da Ravenna a San Leo v'è un bel tratto, e certo abbisognò il Lojolesco
di tutta la sagace sua malizia, per condurre la nave a buon porto.
Egli largheggiò non poco col cocchiere, acciocchè scansasse ogni sito
pericoloso, massime poi coll'incontro dei rompicolli a camicia rossa,
per i quali il fiuto squisito a trovare birbanti è tradizionale. La
stessa prodigalità usò co' mascalzoni compagni.

Ida era guardata a vista; ove si sentiva gente, i tre le tenevan la
mano sulla bocca, anche a rischio di soffocarla.--Povera ragazza! essa
capiva che era inutile ogni conato, e si conformava alla sorte sua
sventurata. Le stesse precauzioni eran prese quando si trattava di
cambiare cavalli, e ciò succedeva possibilmente nei siti meno
frequentati.

Per pratico che fosse il cocchiere e ben pagato, egli non poteva
sempre scostarsi della grande via Emilia che percorre le Romagne dal
settentrione al mezzogiorno, e che passa per la maggior parte dello
spazio che dovea transitare la nostra comitiva per giungere da Ravenna
a San Leo, molte miglia a libeccio di Rimini e di San Marino.

Dopo d'aver percorso la strada da Ravenna a Forlì quindi a
Forlimpopoli--e come si toccavano quei poveri cavalli! e quante
promesse al cocchiere ed agli altri!--era giunta la carrozza tra
Forlimpopoli e Cesena verso le 3 pom., quando nel giro del contraforte
d'una collina, uno squillo di tromba fece un effetto tremendo fra i
tre custodi d'Ida. Essa pure ne fu scossa meravigliosamente, abbenchè
in senso contrario, riconoscendo in quel suono la tante volte udita e
cara tromba dei Volontari. La giovinetta si scosse tra gli osceni
tocchi de' suoi persecutori, come sotto l'impulsione dell'elettrico.
Il Chercuto diventò pallido come un cadavere, e s'avvinghiò
freneticamente al corpo della sua vittima, tremando e quasi
supplicandola. I masnadieri, consci del pericolo della situazione, ma
meno codardi del prete, la strinsero villanamente e s'incaricarono da
soli di guardare membra e bocca dell'infelice fanciulla.

Intanto a poca distanza si sviluppava il superbo corpo dei Volontari,
in numero allora di ottocento uomini, composto per la maggior parte
della gioventù scelta d'ogni provincia italiana. Ed era quella
gioventù che i preti spacciavano per ladri e malviventi!!

I Volontari avevan meriggiato a destra e sinistra della strada, e la
tromba suonava a raccolta per pigliar la marcia verso Cesena.

Era piacevole spettacolo per anime patriottiche il vedere quella vispa
e coraggiosa gioventù, che abbandonando gli agi d'una vita splendida,
s'incamminava a spargere il proprio sangue per la redenzione della
patria! Oh! si può essere superbo d'aver guidato sui campi di
battaglia quella eletta parte della Nazione!

Così non dicevano i traditori, di cui disgraziatamente abbonda ancora
questa terra infelice!

Se un pittore avesse potuto penetrare collo sguardo in quel momento
nell'interno della carrozza, ove stavano i quattro viaggiatori,
sicuramente egli ne avrebbe ricavato uno sbozzo da non invidiare
qualunque dei più interessanti.

Abbisognava la robustezza dei due ladri della nostra eroina, per
trattenerla dal precipitarsi fuori del veicolo. Essa avea tentato
quanto era umanamente possibile ad una fanciulla di quattordici anni;
morsi, graffiature, pugni, contracambiati con minacce di morte degli
assassini e da brutalissime violenze per impedirla di muoversi, e
sopratutto di gridare.

La colonna dei Volontari sfilava sullo stradale e la carrozza doveva
fronteggiarla necessariamente in quasi tutta la sua estensione;
Gaudenzio, con una mano all'insanguinato naso, teneva coll'altra la
fanciulla per il vestito; ma macchinalmente, poichè l'indecente prete
era più dell'altro mondo che di questo dalla paura. L'occhio
stralunato di quel perverso misurava il numero dei Volontari, ma senza
fissarsi in nessun degli individui che componevano il corpo, ognuno
gli sembrava ugualmente formidabile e spaventoso. Era atterrito,
convulso, nessuno ei fissava! quando un grido come di morente,
sgorgato dalla gola del ministro di Satana, provò ch'egli avea
distinto qualcuno. E veramente la bella e gioviale fisionomia di
Martino Franchi, su quella magnifica quadratura di spalle s'era
riflessa nell'occhio del prete, ed avea fatto nell'anima sua perversa
l'effetto della testa di Medusa. La reminiscenza di quel terribile
colpo di bottiglia, e l'orrida scena di Ravenna si affacciarono alla
mente sua, come se fossero per ripetersi in quel momento. L'occhio di
Franchi colpì l'occhio sinistro del Chercuto, ma colla mano sul volto,
pallido e sfigurato com'era, non fu possibile riconoscerlo. Guai! se
Martino lo avesse indovinato! Altro che bottiglia, e cavalcata di
somaro!

L'ombra del gigante Bresciano (poichè gigante era sembrato Franchi
allo spaventato Gaudenzio) dileguossi finalmente, grazie alla solerzia
del cocchiere che toccava i cavalli maladettamente. E dileguossi pure
la momentanea speranza dell'infelice fanciulla. E Cantoni, che cento
volte avrebbe dato la vita per liberarla, occupato a mettere in ordine
i bagagli del Quartier generale in ajuto di Aguilan, e che dovevano
seguire la colonna appena s'era accorto del passaggio di quel veicolo
sullo stradale, ove ne passavano tanti. Il delitto dunque favorito
dalla fortuna, procedeva la sua via scellerata, trascinando seco
l'innocenza, per sacrificarla alle mostruose sue libidini. Che il
vizio, la violenza, la tirannide, l'impostura trionfino qualche volta
sulla terra, ciò non deve impedire alla virtù di seguire il suo
sentiero seminato di spine, impavida e colla fronte alta: Dio paga
tardi, ma paga giusto.




CAPITOLO XVII.

SAN LEO.

                  . . . . O Mantovan! io son Sordello
                  Della tua terra, e l'un e l'altro abbracciava.
                Ahi! serva Italia di dolor ostello,
                  Nave senza nocchiero in gran tempesta,
                  Non donna di provincie, ma bordello!
                                               (DANTE)


A poche miglia da San Marino verso libeccio si scorge uno di quei
monti, che per poche nozioni geologiche che si abbia di questo nostro
pianeta, altri non può a meno di figurarvi un antico e spento fumajolo
nella terra. Spento, non più fumante, perchè il tempo lo smorzò colle
sue _fredd'ali_, lasciando intatta tra i cataclismi e gli
sconvolgimenti la sua conica forma, caratteristica del Vulcano.

La terra si spegne, dicono gli scienziati. Corpo intieramente igneo
una volta, essa va riconcentrando le sue voragini di fuoco ognor più
lontano dalla superficie, più circoscritte quindi, e quindi con minor
bisogno di fumajoli o crateri di Vulcani indispensabili alle
esalazioni del grandissimo focolare.

Di tali fumajoli spenti è coperta la superficie del globo, e tali sono
le maestose cime delle Alpi, delle Ande, e mi figuro dell'Imalaja,
figlia primogenita forse delle spaventose convulsioni del terribile
elemento, che rode senza posa le viscere di questo minore ruotatore
dello spazio.

La terra si raffredda, si spegne, e chi ne dubita? Essa fra alcuni
secoli sarà una ghiacciaja, dico fra alcuni secoli, perchè cosa sono i
milioni di secoli paragonati all'eternità?

I corpi morti vi si conserveranno di più, ma morti! dall'issopo al
cedro, dalla formica all'elefante, dallo schiavo al tiranno, ma morti!
perchè nulla potrà vivere su questa superficie cristallizzata. E
poi...

        L'uomo e le sue tombe
    E l'estreme sembianze e le reliquie
    Della terra e del ciel travolge il tempo.
                                (FOSCOLO)

La terra si raffredda, si spegne! Il ghiaccio su tutta la sua
superficie seppellirà le reliquie di ogni animazione. Piante d'ogni
specie: dall'abete maestoso, che corona le falde di monti, all'umile
gramigna che tappezza le valli, dalle ossa dello schiavo a quelle del
padrone, tutto frammisto, tutto sconvolto, tutto coperto, forse
eternamente, da una crosta di cristallo forse eterno!

E la terra continuerà a ruotare nello spazio, non più abitata da
formiche e da genti, ma da individui ancora della famiglia infinita di
mondi, con cui l'Onnipotente popolò l'Infinito.

E l'uomo si affatica, si travaglia, si tortura, come se la vita sua
d'un secondo dovesse durare eternamente.--Il despota, il prete, più
astuti, più malvagi del resto della famiglia umana, la ingannano, la
rubano, la fanno infelice, per godere alcuni secondi d'una vita
scellerata a spese degli stupidi che credono le loro menzogne e dei
codardi, che in luogo di liberarsi, rovesciandoli nella polve, si
accovacciano ai loro piedi tremanti, o, vestendo una livrea, li
ajutano ad impoverire e stremare la povera gente!

Che siano attivi od estinti, i vulcani conservano generalmente la
forma conica-tronca, e se curiosi a vedersi sono quelli che
s'innalzano dal seno dei laghi, come i due bellissimi che adornano il
lago di Nicaragua nell'America centrale, nol sono meno i tanti che
sporgendo le altissime loro cime sugli Oceani, incantano il navigante
rallegrato ed attonito, colla loro forma graziosa, la loro eterna
verdura, se sotto la zona torrida. Tali sono gli altissimi coni del
gruppo di Lipari, delle Marianne dell'Indiano arcipelago, e tanti
altri. La forma conica-tronca del fumajolo della terra si è costituita
quando l'esplosione vulcanica squarciò la crosta del globo e vi formò
il cratere, oppure quando il cratere rovente, come succede ad ogni
materia in ebollizione, forma vortice in cui la materia o lava emessa,
uscendo dal tubo si sparse intorno ed accrebbe progressivamente la
base, le falde, e l'orlo dell'orifizio. I secoli poi si incaricarono
d'innalzare quei tumuli ad orifizio od orifizi, e ne spinsero molti ad
altezze smisurate, come l'Etna, l'Ecla, il Viejo, ecc. che altro non
sono se non se agglomerazione delle materie ignee vomitate dai vulcani
e precipitate verso la base, estendendole sugli strati successivi
raffreddati ed aumentando sempre più lo spessore totale della crosta
vulcanica e la sua altezza.--Sono essi, vulcani più antichi, che
datano la loro origine forse dall'incandescenza terrestre, quando,
cioè, questo nostro parco di delizie e di miserie, era un mare di
fuoco. Allora bolliva questa superficie come qualunque altro fluido,
ed emetteva quegli sporgenti orifizi che formarono i presenti fumajoli
spenti od attivi.

Il vulcano spento di San Leo conta tra i minori dei giganti della
terra, non manca però di celebrità nella storia dei delitti umani:
Esso ha servito, come tant'altre eminenze, al ricovero di prepotenti,
che dall'alto dei loro nidi d'aquile piombavano sulle sostanze, o
rubavano le donne, maltrattando gli uomini od uccidendoli. In quelle
epoche remote ebbero origine molte feodali famiglie, quelle, cioè, i
cui titoli non nacquero da compra con denaro accumulato dall'usura o
da servilismo prodigato ai potenti.

La feodalità moderna¹ è più moderata. Essa dissangua le Nazioni come
l'antica, ma con più astuzia. È più ricca di quella per l'acrescimento
delle popolazioni di servi, delle produzioni e del commercio,
profittando delle propensioni dei popoli a costituirsi in grandi
nazionalità, per non soggiacere ai capricci di vicini potenti.

    ¹ I Regnanti.

La feodalità monarchica ajutata dal prete, ravvolse le genti d'Europa
in una nube tale di menzogne e di corruzione, da far prender loro per
una situazione di progresso, uno stato vero di tirannide, più odioso
delle antiche, perchè mascherata da istituzioni sedicenti liberali, ma
più perfida e più menzognera.




CAPITOLO XVIII.

IL BIRRO.

                Qualunque sia governo al porco piace,
                Anche a furia che sia di bastonate
                Mangiar, bere e dormir, lasciato in pace.
                                                (CASTI.)


Era nei primi di dicembre 1848, il tempo corrispondeva alla stagione.
La sera era tetra per una caligine fitta ed oscura, che se non era
pioggia, ti bagnava almeno quanto quella e ti penetrava colla sua
umidità ributtante sin nella midolla delle ossa facendoti rabbrividire
disgustosamente. La rocca di San Leo, posta sul cratere del vulcano
spento alla sommità della montagna, era intieramente avvolta nelle
nubi. Ma quando questa era cacciata dalla bora con impeto, scopriva al
viaggiatore attonito quel lurido propugnacolo della tirannide pretina,
come un fantasma che appariva e si nascondeva secondo la maggiore o
minore densità delle nubi.

Una carrozza a quattro cavalli saliva la strada a chiocciola che
conduceva alla fortezza, e giunta vicino al ponte levatojo, ne
scendeva un individuo avvolto nel mantello, ed essendosi egli
avvicinato alla sentinella, questa gli intimò di fermarsi e chiamò il
caporale che comparve subito, ed al quale il nuovo venuto diede
l'incarico di avvertire il comandante.

Il maggiore Volpone, comandante dell'ergastolo, era a tavola, e questa
sorta di gente lascia difficilmente la tavola, a meno che non sia per
l'arrivo d'un superiore per strisciargli davanti o per un pericolo
qualunque.

Avendo fatto del ventre la loro deità, guai a chi viene a disturbar
costoro, mentre stanno seduti al santuario della loro adorazione, e
perciò quando l'ufficiale di guardia al portone d'entrata giunse ad
avvisare il comandante che un individuo arrivava per vederlo, il
maggiore disse con mal piglio: «Che aspetti! questa gente coglie
sempre per incomodarti l'ora in cui uno sta a tavola sollazzandosi
alquanto e rifocillandosi dalle fatiche della giornata.»

Grandi fatiche veramente sosteneva quel carceriere dell'Inquisizione
vigilando e tormentando una quantità di sventurati che la malvagità
pretina avea rinchiuso in quell'ergastolo, col delitto di non aver
voluto credere alla menzogna, di aver amato la libertà d'Italia, e
congiurato per rovesciar la più schifosa di tutte le tirannidi.

Questo ragionamento faceva forse il giovine mentre ubbidiva agli
ordini del superiore.

Sceso ed uscito dal ponte, egli recò a Gaudenzio (poichè altri non era il
nuovo venuto), l'ingiunzione del comandante, ma il Gesuita, arruffando il
naso dal dispetto, però moderandosi subito, e fingendo gentilezza,
ipocrisia in cui sono maestri i settari di Sant'Ignazio,--disse
all'ufficiale:

«Non vorrebbe lei esser tanto compiacente di recare o mandar al
comandante questa carta?»

L'ufficiale fissò i suoi negli occhi del chercuto, ch'ei riconobbe,
benchè camuffatto in un mantello borghese, fece un sogghigno come se
volesse dire: «Tu non m'inganni, birbante!» ma siccome egli era
gentile davvero, e troppo giovine per usare uno sgarbo a chicchessia,
s'incaricò della carta e ritornò dal maggiore. Appena veduta la firma
del Gesuita suo prottettore, il gaudente s'alzò di botto ed esclamò
con voce commossa:

«Ah! questo è un amico mio, fatelo pure entrare!»--«Amico suo! che
roba!... disse fra sè l'ufficiale, e ritornando a Gaudenzio,
l'introdusse subito.

Lascio pensare al lettore quale sarà stata la conversazione dei due
birbanti; mille scuse per parte del mercenario per aver fatto
aspettare il suo prottettore, ed umore condiscendente di questo, che
sentiva di avere bisogno del protetto per portare la sua avventura
galante alla fine.

«Sembrami meglio aspettare l'oscurità della notte, per introdurre la
ragazza in castello, diceva Volpone: a quest'ora i corridoj, il
cortile e le gallerie sono troppo popolate e tutti s'accorgerebbero
d'ogni cosa.»--«Che oscurità d'Egitto,» urlava il prete; impaziente
d'avere la sua vittima a disposizione. «Non avete in castello una
lettiga coperta, una portantina, un seggiolone che si possa coprire?»

Io non voglio nojarmi nè nojare colla conversazione oscena dei due
perversi, dirò soltanto che batti e ribatti, Gaudenzio si attenne
all'opinione dell'altro, cioè d'aspettare la notte, che non era
lontana per introdurre Ida nella fortezza.

E la notte venne, umida, cupa, fredda, e l'infelice fanciulla fu
portata in uno dei migliori, ma più reconditi appartamenti del
castello. Ma per segreto che fosse il trasporto, fatto con ogni
precauzione, la bella fisonomia di Ida non era sfuggita all'occhio
penetrante del giovine ufficiale.




CAPITOLO XIX.

INCONTRO FELICE.

                Amicizia del Ciel, prezioso dono,
                Io cederei per un amico un trono.
                                (JOUNG.)


Chi fosse il giovine ufficiale, che noi trovammo di guardia all'arrivo
d'Ida a San Leo, lo diremo in due parole. Leonida C., appartenente a
una delle più cospicue famiglie di Faenza, appena ventenne prese parte
ai movimenti insurrezionali che tanto scossero l'Italia sul principio
del presente anno e che continuavano tutt'ora con minore fervore
bensì, secondo il carattere degenere e poco costante di questi moderni
discendenti degli Scipioni.

Leonida, elettrizzato siccome tutta la gioventù di quell'epoca,
impugnò le armi e corse a raggiungere quel pugno di prodi, che col
generale Ferrari e poi a Venezia tanto si distinsero. Ma Leonida aveva
una madre che lo adorava; essa, donna d'alti sensi e generosa, avrebbe
dato cento figli per la liberazione della patria, ma Leonida era
figlio unico e di fisico un poco gracile, benchè d'animo fortissimo.
Avea di più contratto le micidiali febbri di Malghera, ov'era stato di
guarnigione. Di più si sapeva generalmente essere troppo numerose le
forze che occupavano Venezia, ed intenzione di quel Governo di
diminuirle.

Spinta da tali considerazioni la signora C. recossi nella città delle
Lagune, e tanto fece presso quelle supreme autorità da ottenere il
rinvio del figlio, al che Leonida stesso acconsentì, colla condizione
che sua madre accorderebbe il suo arruolamento nella Legione Romana,
allora in formazione sul continente.

Il governo del Papa aveva destinato un distaccamento di tale legione a
San Leo e, contrariamente all'inclinazione di Leonida, a lui toccò
l'esoso incarico di far da carceriere ai prigionieri dei preti.

Condizione degradante è veramente quella degli eserciti moderni,
destinati per la difesa della patria, a dover servire di birro ai
capricci di mascherato despotismo, opprimendo quello stesso popolo
ch'essi dovrebbero proteggere e difendere!

Da pochi giorni dunque era entrato Leonida in San Leo di guarnigione,
quando giunse la rapita nostra eroina.

Sul principio il giovine faentino, s'era quasi deciso a chiedere la
demissione e rinunziare l'esoso incarico di far parte della
guarnigione d'un ergastolo da preti. Ma avendo rinvenuto in San Leo
vari prigionieri politici, che il liberale Pio IX, non avea ancor
trovato modo di liberare, si decise di pazientare per poter esser
utile agli infelici patrioti. Supplicare il governo dei preti per la
liberazione dei generosi che languivano in carcere per la stessa causa
allora dal regnante e dal Papa millantata, era fiato sprecato, e
persuaso di ciò Leonida stava preparando la fuga di quanti amici
politici si trovavano nella fortezza. Ora poi, la faccenda si
complicava. E chi sarebbe mai la bellissima fanciulla, che con tanto
mistero erasi introdotta in castello?

Non sarà essa una nuova vittima di quei neri nemici del genere umano?
E liberarla, se essa è veramente infelice, non è opera degna d'un
giovane di vent'anni?

Oh! come il cuore batteva forte al Volontario all'idea della meditata
impresa, e l'occhio poi della fatale fanciulla avea compito la
generosa risoluzione del Romagnolo.

Nel duello successo in Cesena tra Risso e Ramorino, Cantoni era stato
uno dei testimoni di Risso, e le leggi romane, rigorose sul duello,
avevano obligato il Comandante della legione italiana a dover
condiscendere alla reclusione del Cantoni per qualche tempo per
sottrarlo a maggiori disturbi.

E qual sito di reclusione si destinò a Cantoni? San Leo--vedete che
combinazione! E chi trova in San Leo Cantoni subito giuntovi? l'antico
amico e compagno di collegio Leonida!--L'uomo è figlio della
circostanza; l'eroe d'oggi non lo sarà più domani. E dove sono i
settanta di Cairoli, i mille di Marsala, e i tanti prodi dei cento
combattimenti che si sostennero in questi ultimi tempi contro lo
straniero? Essi oggi fanno l'amore, si affollano nei caffè, nei
teatri, e molti credendo di servire la patria, hanno vestito una
livrea, servono un governo perverso e legano il padre e la madre se
sono comandati dai loro superiori. Ciò si chiama disciplina e lo
sarebbe se non si servisse il governo del privilegio. Eppure quella
stessa gioventù che domani vi farà dell'eroismo, oggi si mantiene
muta, stupefatta davanti a fatti vergognosi diretti da una mano di
miserabili faccendieri.

L'uomo, lo ripeto, è figlio della circostanza; umile, dimesso,
accovacciato e pauroso, egli passa la maggior parte della sua vita
calpestato da poca canaglia.

Ma giunga un'ora, in cui si ricordi d'esser uomo, alza la fronte, dà
una scossa alla ferrea rete, in cui lo avevano avvolto, e la frantuma
sulla cervice del malvivente che l'opprimeva.

Tale fu l'epoca del 48, e se l'Italia, invece di trovare una caterva
di moderati grandi e piccoli, avesse trovato un uomo capace di
guidarla nel modo ch'era d'uopo, essa avrebbe fatto miracoli, e non
sarebbe sempre da capo a ricominciare insurrezioni.

Gli ospiti di San Leo, prigionieri e custodi provarono pure l'orgasmo
dell'epoca, e ciò che ostava che si desse fuoco alla fortezza cogli
strumenti di tortura, d'aguzzini e diavoli, era quella specie di
rispetto che rimaneva per il Papa riformatore, sentimento però che si
affievoliva ogni giorno a misura che il prete scuoteva l'apparenza da
liberale con cui s'era mascherato sino alla fuga per Gaeta, compimento
delle negromantiche imposture.

Lascio pensare qual sorpresa fu per Cantoni d'incontrare il suo amico
in San Leo, sangue della Madonna! fu l'esclamazione di Cantoni al
ravvisare Leonida. Essi erano stati veri amici e certo sarebbero corsi
nelle braccia l'un dell'altro, benchè in servizio il secondo e
prigioniero il primo, se un certo rispetto militare non avesse
trattenuto ambedue. Essi però non mancarono di vibrarsi reciprocamente
uno sguardo d'intelligenza e massime l'ufficiale che avea qualche anni
di più del suo giovine amico, dissimulò il sentimento d'amicizia e si
ritirò nella sua stanza.




CAPITOLO XX.

L'ERGASTOLO.

                E l'uomo e le sue tombe,
                E l'estreme sembianze e le reliquie.
                Della terra e del ciel travolge il tempo.
                                (FOSCOLO.)


San Leo ridotto ad ergastolo, ne avea assunto nell'interno la
nauseante fisonomia; il prete più ancora del tiranno, è ingegnoso per
tali specie di stabilimenti.

Al circuito esterno della mura in parte diroccate, ma tuttora
altissime, corrispondeva il cortile interno, circolare pure, con due
linee di balaustrate a ringhiere, corrispendenti a due piani
d'abitazione.

Sotto i due piani, che potrebbero chiamarsi di viventi, e che
abitavano custodi e guarnigione, ne esisteva un altro sotterraneo che
si poteva intitolare delle sepolture. Vi si scorgevano delle pusterle,
che avevano l'apparenza piuttosto di portelli da cannoni, come usasi a
bordo delle navi da guerra, che di porte d'entrata d'abitazione umana.
Eppure tali usci mettevano nell'interno di fetidi sotterranei,
testimoni secolari d'ogni scellerata atrocità dei preti, e occupati
oggi da infelici prigionieri politici, cioè da generosi patriotti
vittime del Papato, che avean cospirato contro il più abbominevole dei
governi. Alcuni di essi languivano alcuni da molti anni, quasi
dimenticati da un mondo che non dovevano più rivedere poichè se v'è
tirannide implacabile e che non perdona, essa è certamente la
teocratica, composta di gente senza cuore, senza coscienza, che
edifica la sua esistenza di menzogna sul cielo, e che più d'ogni altro
genere di perversi sulla terra si è consacrata ai godimenti mondani.

Il pian terreno, ove si entrava dunque in luridi sotterranei, era
occupato da prigionieri, e le gallerie di legno o formate da
balaustrate, con scalinata a destra e sinistra del portone d'entrata,
mettevano nella abitazione dei liberi, ed alcune stanze di questa si
concedevano a' condannati per delitti leggieri, e massime a coloro che
grossamente potevano pagare il privilegio. Quel privilegio che si
esercita spudoratamente nelle reggie, anche le più costituzionali,
perchè non avrebbe ricetto nel puzzolente recinto dell'ergastolo?

Nel fondo poi del cortile, al disopra d'alcune dozzine di gradini,
scorgevasi un pianerottolo che metteva nell'abitazione governativa del
castello, ove una porta a due finestrelle laterali adorne con tendine
bianche, annunziava la principale stazione dell'autorità suprema
dall'ergastolo, ora abitata dal Volpone, da Gaudenzio, da una vecchia
fantesca del comandante, e dalla povera Ida, rinchiusa e guardata nel
più recondito locale di quelle stanze.

Il delitto di Cantoni non essendo stato di natura politica, cioè
contrario al governo pretino, egli non fu destinato ai sotterranei
dell'ergastolo, ma ebbe uno stanzino sulla galleria superiore; non
gran cosa, ma che si poteva considerare un paradiso, paragonato alle
abitazioni degli infelici di sotto.

Eran circa le 11 della sera, quando tre piccoli colpi alla sua porta
avvisarono Cantoni d'una visita, e subito dopo il girar della chiave
nella serratura, si aperse un pochino l'uscio ed un individuo si sentì
introdursi nella stanza.

Cantoni accese un zolfanello, e così fece nell'istesso tempo
l'intruso, accendendo pure un lanternino che portava nella mano
sinistra. Al chiaror del lume, il nostro eroe riconobbe l'amico, saltò
dal letto, ove s'era coricato vestito, e si gettò nelle braccia di
Leonida che lo strinse sul seno.

Un grido di inaspettata ed ineffabile gioia fu esclamato dal giovine
prigioniero, ma l'altro più provetto, gli disse: «Zitto! per l'amor di
Dio! che se ci scoprono noi siamo proprio fritti, poichè in questo
infetto sito, meno i miei pochi Volontari, tutti sono spie, che si
fanno merito d'ogni atto del loro vile mestiere.»

Così dicendo, l'ufficiale sedette sopra una scranna, Cantoni sul suo
letticiuolo, ed a voce sommessa cominciò il seguente dialogo: «Tu sei
proprio cascato come il cacio sui maccheroni, cominciò Leonida: qui si
tratta di distruggere questo nido di vipere, questa galera dei preti,
giacchè quanti sono qui detenuti e tormentati son tutti nostri. Qui vi
è Zambianchi, lo spauracchio dei chercuti, qui sono una ventina dei
migliori repubblicani di Roma, condannati per aver bramato la libertà
della patria, e qui alcuni infelici marinai delle nostre coste, il cui
delitto consiste nell'aver messo in salvo alcuni de' nostri migliori,
dannati a morte dalla Jena papale.» Queste parole, dette con energico
accento dal nostro Faentino, montarono talmente la testa del compagno
che, dimentico delle raccomandazioni dell'amico, alzossi da dove era
seduto, ed esclamò con vemenza: «Sangue della Madonna! andiamo subito,
io son pronto, e sai che puoi contare sopra di me assolutamente.»

«Ma per Dio! disse Leonida a voce bassa, parla piano, se no ci legano
ambedue ed addio liberazione allora!...» Quest'ultima parte del
discorso persuase più il nostro forlinese che la paura d'essere
legato, e rispose, fatto mansueto come un'agnello:

«Ebbene, guidami sul da fare, basta che non mi dimentichi, e mi privi
dell'onore di partecipare all'impresa.»

--Oh! bella, ripigliò Leonida, credi che ti dimentichi, ed appena
arrivato ti cerco per metterti a parte di tutto... Per questa notte
sarà impossibile d'operare, ma nella notte di domani, domenica, io
spero si potrà fare il colpo, e certo tu non sarai l'ultimo a menare
le mani. Ora s'avvicina la mezzanotte, tempo delle ronde, ed io sono
obbligato a trovarmi al mio posto. Addio!»

Così dicendo i due amici si abbracciarono e si divisero.

Leonida chiuse l'uscio e si ritirò al corpo di guardia per eseguire la
ronda a cui doveva conformarsi con un picchetto de' suoi Volontari,
accompagnando la ronda dei birri, che non si fidavano di visitare le
celle dei detenuti da soli.




CAPITOLO XXI.

LA LIBERAZIONE.

                Chiama gli abitatori dell'ombra eterne,
                  Il rauco suon della tartarea tromba:
                  Treman le spaziose atre averne
                  E l'aèr fosco a quel rumor rimbomba.
                                     (TASSO.)


Leonida nel suo soggiorno in San Leo s'era invaghito della bella
Cecilia, figlia unica del custode, e la vezzosa fanciulla avea
corrisposto al di lui affetto. Così si spiega la possibilità d'aver le
chiavi di qualunque cella dei prigionieri. Qual comandante poi della
compagnia, che formava la guarnigione della fortezza, egli poteva
chieder liberamente la chiave della Santa Barbara per fornire i suoi
militi delle munizioni necessarie.

Qui ci tocca tornare a Gaudenzio, che per alcuni giorni era stato
obbligato a letto, da un raffreddore preso nella violenta impresa del
ratto.

Ma il Gesuita era risoluto, e non voleva perdere per ciò il frutto
delle sue fatiche. Nella notte della domenica egli aveva dunque deciso
di dar l'assalto alla fortezza, e l'idea di possedere tanta beltà lo
gettava in un orgasmo indescrivibile di delizie e di timori. Poichè
sempre qualche indiavolato Martino Franchi si attraversa sul sentiero
dei godimenti terrestri dei poveri chercuti.

Il Gesuita passò tutta la giornata in pie meditazioni e nei
preparativi per l'impresa, confabulando spesso colla Susanna,
ammonendola con adequate istruzioni, e raccomandandole sopra tutto
qualche cordiale generoso, onde poterlo aiutar con efficacia nella sua
violenza, ormai tenuta per indispensabile.

Il pugno della mano gentile d'Ida non aveva lasciato traccia, solo
quel maledetto colpo di bottiglia del Franchi, benchè guarito,
riconoscevasi nell'occhio destro semi-chiuso, e da una cicatrice che
dalla stessa parte del naso gli scendeva sul labbro superiore.

Era però di carne dura il chercuto, e dopo di aver considerato la sua
brutta figura nello specchio, attillato nella più ricca delle sue
seriche sottane, pettinato ed olezzante di profumeria, egli diede in
un solenne sorriso di trionfo, tenendosi certo della sua preda.

Molt'oro aveva ringiovanito la vecchia megera, ed essa prometteva mari
e monti al dissoluto prete.

«Dunque all'opera!» disse Gaudenzio: e le due schifose creature, dopo
d'aver traccannato un raso bicchiere di Bertinoro, s'avviarono verso
la stanza d'Ida.

Eran le dieci della sera, che in decembre si può contare per ora
avanzata. La notte era piovosa, alcuni lampi seguiti da tuoni
armonizzavano coll'anima scellerata del lojolesco, e sembrava al
malvagio che la natura sconvolta volesse favorirlo nell'impresa,
coprendo alcune grida che per caso volesse tentare la derelitta sua
vittima. Alcuno crederà trovare la giovinetta inginocchiata davanti
all'immagine d'una Madonna pregando e singhiozzando. Tutt'altro!--E
qui mi conviene osservare, che il prete a forza d'ingannare il mondo,
e l'Italia lo avea gettato in un incredulo scetticismo, da dubitar
anche del vero. Dimodochè, accorgendosi che quanto insegna la bottega
pretina, è tutta menzogna, la gente rifugge anche dalla credenza d'un
Ente supremo, che le maraviglie dell'Infinito manifestano; ed Ida,
benchè giovanissima, nella sua sincera intelligenza avea capito
l'impostura del clericume, e partecipava all'incredulità invadente. Un
presentimento di sciagura però, avea tenuto insonne la nostra eroina.
Tutte le notti passate in quella sua reclusione furono inquietissime,
come si può supporre, ma particolarmente la notte della domenica al
lunedì, quel presentimento la tormentava dolorosamente.

È vero ch'essa fu trattata con ogni cura e distinzione dalla vecchia
(tali erano gli ordini ricevuti dal prete), ma benchè tanto giovane,
la squisita sua sensatezza donnesca la persuadeva della propria
infelicissima situazione.

Contuttociò Ida non disperava di resistere alle violenze. Decisa a
morire, piuttostochè di condiscendere alle scellerate libidini del suo
rapitore, essa aveva religiosamente nascosto sotto le vesti, ch'essa
non più spogliava dacchè era cattiva, una di quelle spille-pugnali,
che le Romane e Romagnuole usano generalmente. Arma unica, poichè la
vecchia aveva avuto cura di togliere dalla stanza qualunque oggetto
che potesse servir di difesa, sino le forbici.

Volpone codardo, come lo sono generalmente i birri di qualunque
despotismo, non fidandosi di star di notte nella sua stanza--giacchè
tanti rompicolli, prigionieri o liberi abitavano il castello--per lo
più passava la maggior parte di quella con un suo famiglio, abitante
la sommità d'una torre che serviva di vedetta, luogo sicuro, ed ove
con buoni cibi e vini eccellenti si passavano allegramente le ore e si
digerivano fuori della vista dei profani alcune ubbriacature,
frequenti a quel graduato soldato del Papa.

Rimaneva dunque Gaudenzio libero negli appartamenti del comando, e
colla sola Susanna, fatta sua in carne ed ossa.

Ida, che non dormiva, udì aprir l'uscio della sua stanza, ed al chiaro
d'un lume essa scoprì il suo schifoso tentatore avanzarsi coll'aria
del demonio quando tenta le anime.

In un momento essa fu in piedi sul letto, colla destra armata della
formidabile spilla, e certo il Gesuita fermossi stupefatto da tanta
baldanza e quasi rimase disperato del successo.

Vergognato però del suo timore d'una fanciulla, egli avvicinò il
letto, e con ogni parola di seduzione in cui era maestro, procurò di
rendere condiscendente la sua vittima.

«Rettile vile! esclamava la coraggiosa figlia di Bologna: essere
esecrato! ritirati! io morrò mille volte piuttosto che di cedere alle
scellerate tue brame. Vedi tu questa spilla? io cercherò il tuo cuore
di vipera, e ve la immergerò tutta!»

Io non narrerò tutte le parole dell'osceno chercuto perchè mi
repugnano, dirò soltanto ch'egli, credendo inutile ogni sua
persuasione, si decise per la violenza, e chiamò a sè l'ausiliaria sua
complice. Egli uscì per chiamarla, ma la vecchia era li fuori della
porta, e poche parole di concerto bastarono per il piano infernale
d'attacco. Ida aveva avuto la precauzione di spingere il letto alle
due pareti dell'angolo per poter ricevere il nemico di fronte, ma
l'astuto prete, accorgendosi dell'inconveniente, ajutato dalla megera
allontanò la parte posteriore del letto, dimodochè l'assalto poteva
darsi di fronte e da tergo.

Non era la prima scena di questo genere che accadeva al Gesuita--oggi
più rare, ma che dovevano essere infinite al tempo della maggior
potenza di questa peste del genere umano, quando giunto un frate alla
porta d'una casa vi lasciava le pantofole, e con ciò faceva sacra la
casa da lui frequentata, e poteva sedurre o violare a suo piacimento
la moglie o la figlia del padron di casa, obbligato anch'esso di
fermarsi sul limitare. Oppure quando invaghito d'una bellezza,
fanciulla generalmente (perchè il chercuto di quei tempi voleva roba
verde), egli la faceva consapevole delle sue voglie, e se
resistivagli, l'accusava all'Inquisizione come eretica, ed era
bruciata.

Oh! io raccapriccio, e dico sovente tra me: Come! come si può lasciar
passeggiare un prete, e vivere nel consorzio umano!--Eppure noi
vediamo oggi ancora, il nostro popolo genuflesso a' piedi di quei
cannibali, ed il più dispregevole de' governi, umiliato davanti al
despota di Roma e pascerlo d'oro italiano, per comprare mercenari,
birri e carnefici.

Neppure questa scena d'infamia noi narreremo! La donna--certamente la
più perfetta delle creature,--caduta nello stato d'abrutimento in cui
si trovava la complice del Gesuita, è tuttociò che si possa incontrare
di più degradato. Essa come il verme, si pasce nel letamajo della
corruzione, vi tripudia e vi trionfa quando può accrescere d'una
infelice il novero delle sue prostitute. Oh se vi fosse al mondo un
governo che si occupasse di morale!... Ma che! I governi hanno altre
cure, per la loro conservazione in un'esistenza da sibariti edificata
sulle miserie dei popoli.

Ad onta della sua risoluzione di morire, Ida non morì, e dopo d'aver
lottato quanto essa umanamente poteva, ed aver tentato di suicidarsi
quando la difesa divenne impossibile essa finalmente cadeva esausta
tra le braccia della venduta Susanna, e quasi allo stesso tempo era
stretta dagli osceni abbracciamenti del Gesuita.

Giunti a questo stadio, e mentre il Satiro di Roma disponevasi
all'atto nefando, la porta della stanza spalancossi, e chi comparì per
il primo agli occhi del prete spaventato fu la bella, maestosa e
terribile figura di Zambianchi.

Zambianchi di Bologna era uno di quei tipi d'uomo, formati per imporre
rispetto. Alto di statura e tarchiato, ogni sua sembianza, ogni suo
moto avea l'impronta della forza, ed egli era veramente d'una
robustezza straordinaria.

Di carattere serio e taciturno, l'autorità sua era aumentata da
foltissima barba nera, che ne copriva il volto sino al limitare degli
occhi. Implacabile odiatore di preti era anche crudele, quando poteva
saziare la sua brama di vendette contro quei ministri di Satana, come
egli li chiamava. Infine egli si poteva considerare il simbolo della
coscienza nazionale verso la setta pervertitrice.

Affettuosissimo e buono verso i suoi amici, egli come tutti gli
uomini, era un composto di bene e di male;--onestissimo poi, ed
incapace di eccessi, fuorchè contro i preti ch'egli odiava con tutta
la forza dell'anima sua. Infine la maschia ed imponente forma del
bolognese si affacciò come la befana agli occhi dell'indecentissimo
Gesuita, e--quasi colpito dal fulmine,--le sue braccia, che come
tanaglia stringevano Ida, caddero in uno stato apoplettico, ed il
codardo con un senso immenso di paura s'accovacciò davanti alla fatale
apparizione. Un'aura di miracolosa liberazione rinfrancò l'anima della
bella fanciulla, ed una seconda apparizione, comparsa dietro il
colosso bolognese, completò la metamorfosi dalla morte alla vita. Un
grido di stupore e di gioja, un precipitarsi nelle braccia l'uno
dell'altro fu in un momento, e per un momento quasi si dimenticò
l'orrore del principio di quella scena di delitto!

Cantoni era la seconda apparizione, e lascio figurare la sorpresa a la
gioja della povera Ida nel passare dal diabolico strettojo del prete
nella braccia dell'uomo del suo cuore.




CAPITOLO XXII.

LA CATASTROFE.

                Io la vorrei deserta (Italia)
                I suoi palagi infranti,
                Ed io dell'Alpi all'erta
                Le sue città fumanti
                Scorgere, e con sardonico
                Sorriso contemplar,
                Pria che vederla trepida
                Sotto il baston di un Vandalo.
                      (_Autore conosciuto._)


Leonida, pria delle 10 di quella sera tutto avea preparato per mandare
in frantumi San Leo, l'ergastolo scelto dall'Inquisizione per le sue
nequizie. Egli coll'ajuto di Cantoni e di Cecilia, che lo provvide
delle chiavi, schiuse le carceri ai detenuti che riuniti ai suoi
Volontari, ebbero presto buon mercato di quanti birri albergavano in
fortezza, e legatili colle mani dietro, li fece condurre sotto guardia
fuori del recinto delle mura.

Un sergente d'artiglieria, che per essere un patriota provato fu messo
nel segreto della congiura, dopo d'aver sparso nella Santa Barbara
alcuni barili di polvere, internò nella stessa un lanciafuoco¹, lo
concatenò con altri bastanti a raggiungere una stanza contigua, e dopo
d'averne calcolato la durata sino all'esplosione, ne diede avviso
all'ufficiale, e si tenne in seguito pronto a dar fuoco.

    ¹ Lanciafuoco tubo circa 20 pollici lungo, formato di materie
      incendiarie, che serve di miccia per dar fuoco ai cannoni,
      e che, acceso, meglio della miccia mantiene la fiamma.

Ai due marinari, che si trovavano tra i detenuti politici, Leonida
avea dato l'incarico di spargere nelle gallerie e sotto alle scalinate
di legno quanti stracci potevano raccogliere intrisi nell'acquavita,
spiriti, ecc.

A Zambianchi e Cantoni, egli avea raccomandato il comandante Volpone,
e noi abbiam già veduto come miracolosamente essi capitarono, dopo
d'aver cercato invano il mercenario nella stanza d'Ida, che salvarono
dal vituperio e dalla morte. A Cantoni sembrava un sogno di avere
contribuito alla di lei salvezza.

Ida era fuori di sè, sorrideva amorosamente al suo amante, ne palpava
le guancie, come per assicurarsi della realtà dell'essere suo, lo
accarezzava, piangeva, s'inginocchiava ai suoi piedi, serrandone le
ginocchia e baciandole.--Poverina! essa credeva non esser più degna di
lui, essendo stata trovata in sì oscena compagnia. Ma Cantoni avea
troppo buon senso per dubitare di lei, ed in un lampo riconobbe quanto
era accaduto pria che Ida gliene facesse il racconto.

Zambianchi entrato per il primo, avea sorpreso il prete nell'opera
indecente, e siccome pratico del mondo e de' suoi vampiri, indovinò
egli pure che una scena di violenze sulla bella fanciulla s'era a lui
presentata.

«Sempre gli stessi servi del demonio! cominciò Zambianchi diretto al
prete.

    «De' vivi inferno! un gran miracol fia
    «Se Cristo seco alfine non s'adira»

questi versi del Petrarca si contentò di recitare al perverso, il
nostro Bolognese, parco com'era di parole, ma nello stesso tempo
mettendogli la mano nel colletto dell'abito (che sembrò a Gaudenzio
sentirvi la zampa d'un leone) egli lo trasse dietro il letto ove si
trovava Susanna colla pallidezza della morte sul volto.

«Fermi! gridò loro Zambianchi, mentre a strisce stracciava le lenzuola
del letto. E quando ebbe preparato un bel numero di strisce, egli
cominciò a legar la vecchia ed il prete, dimodochè i due volti si
toccassero. Legò le destre prima, poi le sinistre braccia, a scandalo
del sacerdote consacrato alla purificazione dell'anima e del corpo,
ginocchio con ginocchio, e più insopportabile ancora al Gesuita fu di
trovarsi colla bocca su quella della vecchia, che puzzava come un
cadavere. Zambianchi era stato accuratissimo nella legatura, acciocchè
i due volti combaciassero esattamente.

Il povero Gaudenzio, che aveva creduto di passare una notte di
paradiso, col più bel tipo di fanciulla che natura avesse formato, era
obbligato di odorare il putrido fiato d'una maledetta, ributtante
vecchia. E così lo lasciarono, ed uscirono con Zambianchi, Cantoni e
la salvata sua amante per cercare i compagni, che da parte loro non
rimanevano colle mani alla cintola.

Leonida, dopo d'aver fatto legare e metter fuori la sbirraglia, con
una scorta di Volontari, dopo d'essersi assicurato che i marinari
preparavano l'incendio della parte legnosa delle abitazioni, e che
l'artiglieria avea ultimato il suo lavoro di mina, si recò egli stesso
verso l'abitazione del Comandante per sapere cosa vi succedeva.
Cecilia, che lo accompagnava dovunque come la propria ombra, pratica
delle stanze del Volpone, gli serviva di guida. Giunti nell'interno e
non trovando nessuno, essi si diressero in un corridojo che conduceva
all'entrata della scalinata che metteva alla torre, ove Volpone
prudentemente si ritirava nella notte.

Giunto, dopo d'aver salito la scalinata, alla porta ferrata della
torre, Leonida si mise a bussare senza cerimonie, ma inutilmente:
bussa e ribussa, niuno rispondeva. Invano egli adoperava il mazzo di
grossissime chiavi per far rumore. Niuno rispondeva, e disperando di
far aprire, egli già si disponeva a ritirarsi, senonchè prima volle
fare un ultimo tentativo, coll'artefare a voce alta le seguenti
parole: «Ebbene, giacchè non volete rispondere, voi salterete in aria
col forte.»

Queste parole ebbero l'effetto desiderato, e la porta si spalancò
subitamente. Volpone cogli occhi fuori dell'orbita uscì a precipizio
fuori esclamando: «Per amor di Dio salvatemi!» E l'uomo che con una
impassibile ferocia avea assistito ai patimenti degli sventurati per
ordine dei preti, e dei decapitati nel fondo delle loro carceri,
gettossi ai piedi del giovane Romagnolo tutto tremante, ed abbracciò
le sue ginocchia; ma questi con un ribrezzo, come se fosse al contatto
d'una vipera, ributollo, e gli disse:

«Su, codardo, fuggite, se volete salvare l'infame vostra pelle!» ed il
soldato del Papa non se lo fece ripetere; precipitandosi giù per la
scala, ove quasi si rompeva il collo, abbandonò ogni cosa per non
perder tempo, e corse fuori gridando come un'energumeno «si salvi chi
può!» Cecilia ricordò a Leonida, che dovevano trovarsi nel castello la
vecchia serva, la giovine misteriosa ed il prete venuto con essa, e
quindi ricominciarono amendue a cercare per le stanze, e per fortuna
dei malvagi, Leonida e la sua compagna capitarono così nella stanza
d'Ida:--Zambianchi, Cantoni ed Ida erano usciti,--e Gaudenzio
trovavasi indissolubilmente abbracciato alla fetente Dulcinea.

La legature del Zambianchi erano state fatte così esattamente, che
ogni tentativo per staccarsi era riuscito vano; anzi la circolazione
del sangue, impedita dalla strettezza delle legature operata da mano
di ferro, cagionando gonfiezza, diventavano così le parti strette
addoloratissime, e molti Ahi! e lamenti, ed imprecazioni erano usciti
dalle combacianti bocche dei due perversi.

In tale stato furono trovati da Leonida e Cecilia. Da principio,
all'aspetto di quelle grottesche figure e cedendo all'umana natura, i
due giunti sfiorarono le labbra alle risa, ma un senso di compassione
succedette subito, e fece che il Faentino sciogliesse ambidue;
Cecilia, però, fosse per pudicizia femminile all'osceno spettacolo, o
perchè essa conosceva esser la Susanna depravatissima donna, poco si
commosse in favore dei legati, tanto più ch'essa aveva concepito molta
repugnanza per il Gesuita senza conoscerlo. Infine, a dispetto del
demonio, a cui appartenevano le due sozze creature, furono sciolte con
ordine di uscir subito dal castello.

Avendo Leonida compiti i tanti doveri di direttore dell'impresa,
scendeva nel cortile, ma nel mettervi piede, qual fu la sua sorpresa
vedendo tutto l'edificio illuminato dall'incendio e Cantoni solo nel
mezzo che accorreva verso di lui eccitandolo ad uscire subito, perchè
non v'era tempo da perdere. Veramente il fuoco progrediva
spaventosamente tra il legname delle vecchie gallerie, e lo scroscio
delle superiori cadendo in tizzoni sopra le inferiori già infuocate,
con immenso fracasso faceva un finimondo.

I due amici con Cecilia ebbero appena tempo di precipitarsi verso il
portone d'entrata, ed uscire salvi all'aria libera, che già le fiamme
della galleria e delle scalinate s'eran comunicate alle diverse
casupole di legno, che nelle vicinanze dell'ingresso servivano di
corpi di guardia pei birri e la guarnigione.

A pochi passi dal ponte levatojo essi raggiungevano Zambianchi ed Ida,
che Cantoni avea lasciati per soccorrere l'amico. E Leonida disse
loro: «Allontaniamoci e presto;--lo scoppio delle polveri non può
tardare.»--E realmente giunti che furono ad un migliajo di passi una
terribile esplosione si udì dietro loro, e voltandosi stupefatti essi
videro nell'aria i frantumi dell'ergastolo volare come le projezioni
d'un vulcano nelle sue fiere eruzioni.

Un nembo, che in quell'ora innalzavasi dall'Appennino alla parte
opposta ai nostri osservatori, frammischiava le sue lingue di fuoco ed
il rimbombo del tuono allo sconquasso spaventoso che il ricettacolo
della tirannide operava, squarciando le latebre dell'atmosfera.--La
notte inganna l'occhio: sovente un cespuglio a pochi passi, sembravi
un monte distante, ed il monte a grande distanza vi sembra vicino ad
ostruirvi il sentiero. Tali apparivano gli spettri delle macerie
lanciate nell'aria dalla potenza della polvere ed i maggiori che più
atterrivano gli astanti erano lontani, mentre i minori che non si
scoprivano, e quindi non spaventavano, giungevano ad oltrepassarli e
colpire nelle loro vicinanze, ciocchè obligò i nostri amici ad
allontanarsi di fretta dalla scena di distruzione. Tale appariva forse
il cono tronco di San Leo quando era fumajuolo della terra.




CAPITOLO XXIII.

I RACCONTI.

                Je vous raconterai l'historie du marié.
                                             (VOLTAIRE)


Era una mattina di dicembre dopo una notte tempestosa, ed in quella
mattina il sole, come dicono i contadini, _s'era mostrato dalla
finestra_, per nascondersi ancora e lasciar alle nubi, con pioggia o
senza, l'intero dominio del firmamento.

In un albergo a' piedi del monte San Leo era giunta tanta gente in
quella notte che la maggior parte era stata obbligata di alloggiare di
fuori, ossia di accamparsi, e per poter resistere alla pioggia ed al
freddo tutta la legna dell'albergatore era stata poca per soddisfare
ai suoi bisogni, talchè uno steccato di legno che racchiudeva un
orticello, avea pur servito a supplire la mancanza.

Al primo chiaror dell'alba due individui si erano avvicinati ad un
crocchio di Volontari. Ravvolti nel loro tabarro e nascondendo con
esso tutta quella parte che l'uomo, nell'ignorante sua presunzione,
chiama immagine di Dio, ma che in quei due era piuttosto l'imagine del
demonio, fingendo infine di nascondere il volto dal freddo lo
nascondevano in realtà per la paura di esser riconosciuti.

Il Gesuita ed il mercenario dei gesuiti il Volpone,--tali erano i
nostri due sconosciuti,--avevano avuto cura di scansare il crocchio di
Zambianchi, che al chiaror pallido d'un fuoco ravvivato a stento,
sembrava una colonna frammezzo ai suoi uomini, a Leonida, Cantoni,
ecc. Ma a tergo di essi e dei volontari loro, poichè difficile sarebbe
stato di penetrare nella falange serrata dei miseri intirizziti dal
freddo, essi potevano rimanersi celati.

E qui devo ricordare una circostanza della mia vita a cui la seguente
francese poesia potrà ben applicarsi (parlando degli uomini).

    «Je crois voir des forcats, dans leur cachot funeste
    «Pouvant se secourir, l'un sur l'autre acharnés,
    «Combattre avec les fers dont ils sont enchainés.

In una foresta d'America, essendomi trovato in una marcia di notte
staccato dal corpo di marina che comandavo, stanco ed incerto del
sentiero per l'oscurità e la pioggia mi avvicinai ad un crocchio di
soldati che erano pervenuti ad accendere il fuoco, e chiesi un
tizzone;--mi fu negato, pregai ma invano;--colla sciabola alla mano
allora, e con due coraggiosi che mi sostenevano, giungemmo ad ottenere
il desiderato tizzone, ma dopo una mano di busse che potevano riuscire
in rissa mortale.

Gaudenzio e Volpone dunque, dietro l'usbergo dei Volontari serrati in
gruppo, stettero sicuri mentre durava l'oscurità della notte, ma
appena il primo lume dell'aurora apparve nell'oriente, essi capirono
che la loro posizione non era sicura, e come due ombre lasciarono il
crocchio dei Volontari, rasentarono quello di Zambianchi, ove il
chercuto gettò un'occhiata d'inferno sul bellissimo volto della nostra
eroina, e si dileguarono nella campagna.

Era gran giorno, tutti quei di fuori brulicavano come un formicajo
intorno ai fuochi che si mantenevano a stento, e stendevano sulle
poche fiamme le mani per riscaldarsi, oppure presentavano i piedi
addolorati pensando di migliorarne la condizione. Dimodochè vedevasi
un movimento continuo ed udivasi un bisbiglio da stordire. Ognuno
narrava la catastrofe della notte con più o meno eloquenza. Molti la
chiamavano un castigo di Dio contro i preti, che tanta gente avevano
fatto soffrire in quella spelonca maladetta. E siccome l'uomo si
compiace sempre nello straordinario e portentoso, molti raccontavano
d'aver udito delle strida sotterranee tremende, ed altri d'aver
veduto nell'aria gli spettri, che dovevano essere le vittime
dell'Inquisizione, e d'averle udite maledire alla setta nera e
scellerata che le torturò, le distrusse, ed esiste per la sventura
di questo infelicissimo popolo.

Quei di dentro all'incontro, che avevano potuto carpire un letto, una
tavola, una panca e qualche cosa da mangiare e da bere, russavano fuor
di modo. Tra quei di fuori trovavansi Zambianchi, Leonida, Cantoni e
le due fanciulle, a cui s'era riunito Paolo, il sergente d'artiglieria
già menzionato.

Gli altri capannelli eran formati generalmente dai più disciplinati
dei Volontari che, coll'esempio del loro prode capo, preferivano
affrontare il rigore della stagione.

I birri erano stati rinchiusi in uno stanzone a pian terreno
dell'albergo. «Come diavolo è andato tutto questo?» chiese Leonida a
Paolo, Volevate dunque arrostirci anche noi dentro quel maledetto
ergastolo: «Sangue della Madonna! (che anche Bolognese era il nostro
artigliere) cosa volete che vi dica! quei benedetti marinari han
guastato tutto colla loro ubbriachezza, e poveretti! l'han pagata!

»Son dunque rimasti là?» interruppe Leonida con impazienza.

»Rimasti sì, ed a quest'ora fatti cenere, o volati nelle nubi» rispose
Paolo. «Essi, digiuni da tanto tempo di bevande spiritose, che non
potevano comprare quando eran detenuti, perchè senza soldi, avendo
ricevuto la chiave della cantina per prepararvi delle materie
incendiarie, vi si sono ubbriacati talmente con vino ed acquavita che,
avendo perduto i sensi, diedero fuoco senz'ordine. Quando io giunsi in
cantina, trovai quei delfini nuotanti in un mare di bevande spiritose,
movendosi come granchi sulle quattro gambe, e siccome il fuoco faceva
immenso progresso, io corsi al mio posto ad accendere i lanciafuochi
che dovevano incendiare le polveri.

«Uscendo dalla stanza attigua alla Santa Barbara m'imbattei della
vecchia Susanna, carica d'ogni bene di Dio. Io la vidi cadere sotto il
peso del suo carico, che non voleva abbandonare anche a rischio di
rompersi il collo od abbruciarsi. Ma io aveva altro da fare che
occuparmi di quella schifosa creatura, e così la lasciai e corsi per
la mia propria salvezza fuori del ponte, e di là giù per la china.

«E ben mi valse non fermarmi di più, giacchè giunto a cento passi del
castello, ebbe luogo l'esplosione, e vi assicuro io ne campai per
miracolo. Era un cadere di massi o di rottami intorno a me da fare
spavento, ma per fortuna io m'ero gettato dietro un terrapieno della
strada, ed a tale precauzione io certamente devo la vita.»

»Ma, Paolo, non calcolasti bene la durata dei lanciafuochi, lo
interrompea Zambianchi, e l'esplosione fu anticipata.»

»I lanciafuochi erano esattamente calcolati, ma io credo sieno le
fiamme invadenti dovunque che ne hanno sollecitato ed accelerato il
consumo.

«Comunque sia il salto fatto da quell'orribile ricettacolo
dell'Inquisizione è stato magnifico, e così succeda ad ogni ergastolo
della tirannide. Ed altro dispiacere non sento che per la morte dei
due bravi marinari, ch'erano eccellenti patrioti. Toltomi dalla
protezione del terrapieno, dopo gli effetti della esplosione, io mi
precipitai in giù per allontanarmi da quella scena d'orrore, e
sbalordito dai lampi, dai tuoni e dal cataclisma che ancor mi
risuonava nell'orecchie, inciampo, e quasi mi fracasso il muso contro
un paracarri. Io avevo inciampato in qualche cosa di voluminoso, ma
molle, che mi aveva destato ribrezzo nello stesso tempo e timore. Mi
volgo indietro, ed in quel momento un chiarissimo lampo illumina le
sembianze informi della megera, ch'io aveva veduto poco prima nel
recinto del forte. Essa, benchè cadavere, stringeva ancora tra le sue
mani, che sembravan tanaglie, alcuni frantumi degli oggetti che avea
tentato di portar via.

«Tutto ciò accadde in un volgere d'occhio, e ripresi la mia corsa
precipitata verso il basso senza più volgermi indietro.

«Chi diavolo avrà sciolto quel boja d'un prete? interrogò Zambianchi,
poi ch'egli non è andato in aria legato alla sua Dulcinea?--Son io!»
disse Leonida senza malizia, ma dopo d'aver udito ch'egli era stato il
rapitore ed il persecutore d'Ida, il bravo ufficiale manifestò molto
pentimento.

«A proposito del prete, disse Paolo: voi avrete udite le grida di
_salva chi può_ di quel valoroso soldato del Papa ch'era il Volpone!
Ebbene, poco dopo io ho veduto il nero spettro del Gesuita seguire
frettolosamente la stessa direzione.»

Un brivido mortale corse per le ossa della povera Ida, udendo che il
suo tentatore era in salvo, ed amorosamente essa appoggiossi a Cantoni
come volesse richiederne la protezione.




CAPITOLO XXIV.

FUGA A GAETA.

                Pape Satan! Pape Satan!
                            (DANTE.)


Fu verso quest'epoca la fuga a Gaeta del più abbominevole degli
impostori, ciò valse a Leonida per far dimenticare la sua colpa d'aver
distrutto un propugnacolo della tutt'altro che Santa Sede.

Quella fuga avea lasciato perplesso il governo di Roma, e poco o nulla
esso si occupò della narrata catastrofe.

I birri furono lasciati liberi, e si volsero alla loro vita da birri.
E cosa doveano fare? Un birro nulla sa fare in questo mondo, se non se
di prendere la livrea, e cader sul collo dell'innocente o del ladro,
come la mannaja del carnefice. E tuttociò alla voce onnipotente di chi
lo paga, poco importa se il danaro della sua mercede provenga
dall'innocente o dal ladro.

Egli ubbidisce al padrone, e ciò si chiama disciplina, e sovente onor
militare, principali puntelli del despotismo. Ed una spia od un birro
trovano facilmente impiego in Europa, ai tempi che corrono. Così non
succede in America, ove la prima dote dell'individuo è il lavoro.

Miseria e corruzione:--ecco l'appannaggio di questo vecchio mondo, ove
i privilegiati nella società devono vivere nell'ozio e nelle
dissoluttezze, mentre il resto deve sudare per mantenerli ricchi,
grassi, e corredati di quella nube di satelliti, che contentandosi di
roder l'ossa sotto la tavola dei padroni, si prostituiscono ad ogni
ufficio più vile e più scellerato.

Leonida, dopo d'aver riunito i suoi Volontari, dispiacentissimo di
lasciar gli amici, e benedetto dai prigionieri, ch'egli avea liberati
con tanto coraggio e tanta abnegazione, s'incamminò verso Roma, ove si
trovava la Legione Romana, ed era seguito da Zambianchi e da
Paolo.--Cantoni ed Ida s'avviarono verso Macerata a raggiungervi la
Legione Italiana.

Macerata è quella città, se ben si ricorda, che avea chiuso le porte
ai Volontari; la popolazione era stata subornata contro essi dai preti
che rappresentavano i Volontari come tanti malfattori. Ma meglio
informata, la città stessa inviò una deputazione al comandante
pregandolo di favorirla colla presenza del corpo nel recinto delle sue
mura.

Malfattori, eh! preti? malfattori i Mameli, i Masina, i Montaldi; quei
bei tipi della gioventù Italiana, per cui la patria doveva andar tanto
superba? Giovani che riunivano all'intelligenza caratteristica della
razza latina, il freddo eroismo sui campi di battaglia.

E voi seminavate sul loro sentiero la calunnia, cocodrilli! nemici
d'ogni virtù, patrocinatori d'ogni vizio, crittogama, scabbia, peste
delle nazioni, che mi fa credere aver le nazioni bisogno di scabbia e
di peste, e che perciò vi mantengono in luogo di distruggervi, come si
fa dei rettili e degli insetti, certo meno nocivi di voi!

Ho detto insetti, e veramente, se vi sono due esseri somiglianti
nell'ufficio loro e nella loro derivazione, essi sono certamente il
prete e l'insetto.

L'insetto deriva dal sudiciume dell'animale, il prete dall'ignoranza
crassa.

L'insetto si ravvolge e tormenta l'uomo od il bruto, e non fa lo
stesso il prete?




CAPITOLO XXV

DA MACERATA.

                Io l'infinito qui contemplo
                scevro dalla menzogna.
                    (_Autore conosciuto_)


L'arrivo di Cantoni ed Ida tra i Volontari della Legione Italiana in
Macerata fu una festa, tanta era la simpatia che godeva la bellissima
coppia in mezzo a quella ardente e valorosa gioventù.

Correvano le feste natalizie che, comunque sia nell'interesse del
clero il solennizzarle, io non biasimo, essendo l'anniversario della
nascita del Cristo, che contribuì non poco a propagare il dogma
dell'emancipazione umana.

Riuscirebbe anche arduo il contrariare tali vecchie consuetudini
radicate nel popolo e consacrate da tanti secoli.

Tutto il male consiste nella gestione che gli impostori si sono
assunta di mercanteggiare Dio, e prostituirlo nella loro bottega che
chiamano chiesa.

È ormai provato che Cristo giammai non si chiamò Dio; anzi, agli
adulatori che non mancavano nella famiglia degli usuraj come nel resto
della famiglia umana, e che volevano deificarlo, egli rispondeva: «Io
sono figlio dell'uomo.»--Più secoli dopo i preti, cioè gl'impostori
delle Nazioni, col ritiro degli Dei dall'Olimpo, che avevano fatto il
loro tempo, e che il tempo con le sue ali spazzava, i preti, dico,
avevano bisogno d'una nuova bottega, e chi meglio del Redentore degli
schiavi (tanto simpatico alle popolazioni oppresse dai corruttissimi
tiranni di Roma) per edificare un nuovo _caravenseraï_¹ sulle rovine
dell'antico? Quindi miracoli, deificazione di Cristo, Verginità di
Maria ad onta d'aver partorito un bellissimo maschio, ed infine tutta
quella sequela di favole e di menzogne con cui cullano, martoriano ed
insanguinano il genere umano da tanti secoli. Favole e menzogne che si
conoscono sotto il titolo di Religione Cattolica Apostolica Romana, la
quale costituisce il primo articolo dello Statuto d'una Nazione che
chiamasi libera e civile!

    ¹ Mercato di merci portate dalle carovane in Oriente.

Il cattolicismo andrà, speriamo, presto travolto in un fascio co' suoi
antecessori dell'Olimpo, ecc., e surrogato da quella Babilonia di
sette che si chiama Protestantismo, e che si compone di botteghini,
botteghe e bottegoni, alquanto men cattivi della gran cloaca di Roma,
ma infine preti, nemici e perturbatori della fratellanza umana.

È consolante però, ed onorevole per l'umanità l'innalzamento d'uomini
coraggiosi che sui rottami delle botteghe pretine e delle loro
rivelazioni o menzogne, edificano il tempio della Ragione e del Vero.
Tempio che posa le sue fondamenta sull'Infinito, tocca colla cupola
l'Infinito, ha per luminari i fati e l'intelligenza universale, ed
infine per regolatore l'Infinito.

A Macerata la Legione si accrebbe di alcuni marinari della Squadra
Sarda che, stanchi della vergognosa inerzia in cui eran tenuti in
Ancona, mentre potevan salvare la militante Venezia, disertavano dai
legni da guerra e furtivamente arruolavansi tra i Volontari. La
Legione Italiana fu pur pregiata d'un nobilissimo acquisto nell'epoca
stessa:--Antonio Elia,--popolano e marino, è certamente la più bella
figura che la storia degli uomini virili d'Italia possa presentare al
mondo.




CAPITOLO XXVI.

ELIA IL MARINARO ITALIANO

                                         Un sasso
                Che distingua le mie dall'infinite
                Ossa che in terra e in mar semina morte.
                                     (FOSCOLO.)


Ed un sasso non copre ancora le ossa dell'immortale e valorosissimo
difensore d'Ancona, mentre in Roma s'innalzano monumenti agli
assassini, e nel resto d'Italia a genti che non altro merito hanno che
d'esser nati in una culla d'oro comprata colla fame del popolo!

Era una notte di forte scirocco, e nell'Adriatico una di quelle notti
lunghe invernali che incanutiscono la chioma all'ardito marinaro delle
coste italiane. Nuvoloni neri neri, precipitati dall'impeto del vento,
sembravano voler inghiottire due legni, l'uno grande caravella turca¹
e l'altro un trabaccolo d'Ancona² sua preda, che ambi tenevano il
traverso colle loro vele di cappa ed aspettavano vento favorevole per
recarsi in Africa, ove vendere la preda, e come schiavi gl'infelici
che formavano l'equipaggio del trabaccolo.

    ¹ Legno con cui i Barbareschi pirateggiavano nel Mediterraneo.
    ² Legno mercantile.

Una pioggia sottile e gli spruzzi del mare che il vento saettava negli
occhi degli individui di guardia, tormentavano le veglie¹ e rendevano
l'osservazione da prora difficilissima.

    ¹ Vedette, che vigilano da prora nella notte.

La caravella, che aveva catturato il trabaccolo, a bordo del quale era
stato messo un capitano con otto uomini, mantenevasi al vento della
sua preda colle sole vele di cappa¹, e ad onta dell'oscurità della
notte e del tempo pessimo con fanali e molta attenzione procurava di
tenerla alla vista.

    ¹ Sugli alberi di giorno ed in altre parti a bordo di legni
      da guerra. Vele da temporali.

Tutto l'equipaggio cristiano del trabaccolo era stato chiuso nella
stiva incatenato, e solo il novizio di bordo di diciotto anni era
stato lasciato sulla tolda per coadjuvare l'equipaggio turco nelle
manovre e porgere allo stesso quanto richiedeva.

I Maomettani erano stati forse colpiti dalla svelta e maschia
fisonomia del novizio, e come uomini maneschi e fatti alle pugne, essi
avevano con lui simpatizzato e preferitolo per compagno.

Male per loro! Nell'animo di quell'imberbe certo essi non potevano
leggere e capacitarsi del suo disperato coraggio.

E che colpa ho io se non nacqui pittore da delineare dovutamente la
bellissima fisonomia del mio giovane anconitano? Amante del bello e
del buono però in tutta la mia vita ho prediletto specialmente il tipo
del marinaro italiano. Per vero vi ponno essere al mondo degli uomini
di mare più orgogliosi per grandezza nazionale, e con giustizia, ma
certamente non migliori e più graziosi del marinaro italiano.

Avete veduto, o gentili visitatrici delle coste del Mediterraneo, quel
bello e grazioso giovine, a camicia rossa di lana, pantaloni azzurri,
cappello di paglia o incerato, cinto dall'elegante fascia orientale¹
dondolarsi nel guscio, nella barchetta, o nella gonda² mossa e
travagliata dai flutti, con tanta eleganza, garbo ed agilità, quanta
ne sfoggiate voi in una festa da ballo, coll'ammirazione e spesso la
disperazione di chi vi contempla?

    ¹ Pochi sono i marinari che viaggiano in Levante e non
      acquistano una fascia o cintura di lana.
    ² Nomi delle barche in generale o palischermi.

Ebbene, colla stessa agilità, coraggio, e disinvoltura, l'ho veduto io
danzare sui pennoni d'una nave quando battuta dalla tempesta essa
sembra agitarsi in una caldaja bollente.

Tale era il diciottenne Antonio Elia in quella notte di scirocco,
fatto servo alla fiera ciurma dei pirati che della sua sveltezza e
virilità s'innamoravano. E male per loro! ripeto.

Eran le 10 d'una sera autunnale. I pirati, dopo d'aver cenato
lautamente quanto lo permetteva il tempo e la non soverchia abbondanza
di provviste del trabaccolo, ed alla barba di Maometto tracannato
quanto potevano portarne d'un barrile di discreto Marchigiano, si
accovacciarono alla meglio sotto vento della barca, situato nella
tolda nel bel mezzo del bastimento tra un albero e l'altro, ed
assicurato con ride, risse e paranchi¹, precauzioni indispensabili nei
temporali.

    ¹ Carrucole in cui si passano corbe, ride e risse, corde
      pure di assicurazione, o legature.

Ambi i bastimenti, destinati per la costa d'Africa, campeggiavano¹ col
contrario vento, ed essendo la caravella più potente e veliera
manovrava per mantenersi vicino alla sua preda; questa da parte sua,
altro fare non poteva che tenersi quanto possibile al vento.

    ¹ Posavano contro il vento contrario.

I pirati, armati di tutto punto e fidenti nel numero, nulla
diffidarono del giovine novizio, che rispondeva accuratamente ad
ognuno dei loro comandi, talchè lo incaricarono anche della vigia¹
veglia a prora, occupazione penosa in una notte come quella in cui i
colpi di mare sommergevano sovente tutta la parte anteriore del legno,
e gli spruzzi arrivavano all'estremità superiore degli alberi.

    ¹ Veglia.--Vigilar per bastimenti a prora terra o altro.

Tale fiducia e noncuranza dei Turchi favorivano i progetti del nostro
Elia, e le sue mosse da prora a poppa, ch'egli faceva per rifocillarsi
ossia pigliar le sue misure per adempiere l'arduo disegno, non
ispiravano alcuna diffidenza alla ciurma piratesca.

Vi sono vari modi d'affrontar la morte, e comunque uno vi si
famigliarizzi, ogni modo non manca d'essere temuto dai più o meno
forti, più o meno spregiudicati, anche, credo, quando si è decisi al
suicidio. E qui devo dare un ricordo agli impostori chiamati preti,
che speculavano sulla morte, come su ogni cosa, ed accompagnandola
colle loro favole terribili d'Inferno, di Purgatorio e tante altre
menzogne hanno reso spaventevole una naturale circostanza o
trasformazione degli esseri.

L'idea d'esser tuffato cadavere in quell'onda nera e tempestosa, ed
ivi annegato non era la più piacevole cosa in un'età piena di
speranze, ma nella bilancia fra il pericolo e la gloria dell'impresa,
l'ultima vinse nell'anima generosa del giovine eroe, in cui s'era
concentrato tanto spirito dell'antica virtù romana.

Sotto il buonpresso¹ dei trabaccoli esiste per consuetudine una
mannaja, che serve a rovesciare l'albero di trinchetto quando,
sopraffatti nell'Adriatico da furiosa bora², quei legni sono obbligati
di tener all'ancora.

    ¹ Albero quasi orizzontale alla estremità anteriore dei bastimenti.
    ² Vento da Greco.

Col pretesto della veglia, Antonio potè comodamente nasconderla sotto
il giacchettone, e così armato venne a poppa, ove accanto al timoniere
stava il capitano di presa, appoggiato al bottabarra¹.

    ¹ Pennone inferiore su cui sono invergate le vele di trabacco.

Il cuore batteva ad Elia, e ne avea ben donde comunque determinato;
egli avventò il primo colpo alla testa dell'ufficiale e lo sbagliò!

La lama della scure conficossi ben addentro nel bottabarra come si può
supporre pel colpo vibrato dal robusto braccio dell'Anconitano.

Il capitano, per fortuna di Elia, era in quel momento distratto, e
pensò fosse qualcosa caduta da riva¹ e guardò in alto verso la cima
dell'albero, mentre l'altro estraeva il ferro dal legno. Tuttociò
accadde in pochi momenti, non potè però effettuarsi senza che
l'ufficiale turco s'accorgesse della presenza d'Antonio, del suo ferro
e del contegno ostile, essendo la notte oscurissima bensì, ma il sito
alquanto rischiarato dal lume della bittacola².

    ¹ Di sopra.
    ² Sito ove si tengono le bussole.

Il terribile jatagan fu in un momento sguainato, ed un colpo sulla
spalla sinistra d'Elia ne innondò il corpo di caldo sangue.

Sin allora come abbiamo accennato di sopra, una certa titubanza era
mista alla disperata risoluzione dell'eroe italiano, ma il calore del
sangue gettò il fiero giovane nell'orgasmo dell'eroismo, in quel
momento ferita, vita, morte, erano un nulla! La mannaja rotò nelle sue
mani con agilità elettrica e l'Ottomano cadde col cranio spaccato.

Quasi nello stesso tempo entrava in giuoco il timoniere, ma appena
pose la mano alle armi esso era disteso al lato del capitano.

La terribile pugna d'uno contro nove armati meritava la luce del sole,
e se quella scena di morte si eseguiva al cospetto di spettatori, o
fosse stata soltanto illuminata da fiaccole o da un incendio, essa
avrebbe sembrato una pugna di demoni contro il genio del bene
rappresentato dal giovine Anconitano.

La felice impresa coi due primi lo animò talmente che, con minor
difficoltà ch'egli non avrebbe sperato, potè disfarsi dei sette
rimanenti nemici ch'egli attaccava separatamemte, nell'angusto spazio,
tra la murata e la barca, e che trovava sonnolenti e soperchiati dalle
bevande spiritose.

Chi, come me, avesse conosciuto Antonio Elia, al solo vedere quella
bella, svelta e leonina figura, avrebbe esclamato! «Oh! quegli vale
per una dozzina!»

Elia non era alto di statura, non era un Ercole, un Anteo, ma le sue
forme avrebbero servito di modello allo scultore per scolpire Achille
o Milone di Crotona. La sua prima cura, dopo d'essersi sbarazzato dei
nove pirati, fu la liberazione dei compagni incatenati nella stiva, e
si capisce come in una notte di tempestoso scirocco, dopo d'aver
nascosto il fanale, e fatto appoggiare¹ il bastimento, non fu
difficile al trabaccolo di sottrarsi alla vista della caravella. Tolti
alcuni terzaruoli al trinchetto, e prendendo la direzione più
conveniente alla velocità del legno, i liberati furono presto lontani
dal nemico. E si disse che quell'equipaggio,--come sono gli Italiani
sempre alla fine propensi i miracoli,--raccontasse che un angelo
mandato da Dio avea sterminato i Mussulmani e salvatolo dalla
schiavitù o dalla morte; che quell'angelo però era apparso sotto le
sembianze di Antonio Elia. Tale portento fu senza dubbio propagato dai
preti nell'interesse della bottega, e per menomare il merito
dell'incomparabile liberatore.

    ¹ Seguire la direzione del vento.

Il fatto sta, che un'impresa stupenda senza uguale nella storia dei
popoli rimase quasi ignota nella sua splendida verità, ed il Governo
del Papa, che santifica gli inquisitori e gli assassini, nulla fece
per ricompensare l'eroismo del marinaro italiano¹.

    ¹ Questo racconto è pura storia.




CAPITOLO XXVII.

REPUBBLICA ROMANA.

                Libertà mal costume non sposa,
                Per sozzure non mette mai piè.
                                (BERCHET).


La corruzione, arma terribile della tirannide, è giunta oggi a tal
punto in Europa da allontanare ancora per molto tempo la realizzazione
di quello stato di libertà e di prosperità generale, a cui potrebbe la
società pretendere, e che fu agognato dagli onesti di tutte le
generazioni.

Come volete libertà, se una metà di voi vuol vivere alle spalle
dell'altra? La metà gaudente impera con prepotenza sulla metà
soffrente coi mezzi che per forza estrae da questa, poichè non
esisterebbero tiranni e i loro satelliti, se il popolo non fornisse
loro, soldati, birri e danaro.

La legge! e non mi farebbe specie di udirla millantare e vociferare
dai gaudenti, e dai loro giornali salariati, ma ciocchè duole è di
udirla applaudire da certi organi della stampa periodica, che sembrano
appartenere anche essi ai soffrenti.

Ma le leggi non sono esse proposte dai rappresentanti del popolo e da
essi promulgate? quindi esse sono, nell'interesse vostro, e dei tanti
piagnoni eterni banditori di lagnanze infondate! Non festeggiate voi
lo Statuto con cui vi beò quella buona pasta di monarca, che capitanò
la rivoluzione del 21, e che vendè poi tutti coloro ch'egli stesso
avea suscitato o con cui aveva tramato la libertà della patria?

Non è lo Statuto la legge fondamentale dello Stato?

Il suo primo articolo non vi fa tutti Cattolici Apostolici Romani cioè
dipendenti da coloro che in Roma vi barattarono collo straniero
settantasette volte?

Non avete la legge sulla leva, non preti, leggi senza numero che vi
mantengono quali vi vogliono i vostri padroni, cioè poveri e
sottomessi?

La legge dunque, gridate tutti! la legge!

Una legge che pasce con un mucchio di milioni un individuo solo, di
cui in fin de' conti è manifesto che si potrebbe far senza; nè basta:
chè alla sua inutile conservazione si fanno servire l'esercito
stanziale, e gli eserciti di birri, di prevosti, di spie, d'impiegati
d'ogni specie. Tutta gente interessata all'esistenza di quel solo, ed
a cui quel solo fa parte della sostanza pubblica. Dimodochè essi, che
si potrebbero chiamare mignatte dello Stato, si sostengono a vicenda e
spolpano il popolino, che si lagna, ma paga, dà il suo sangue, e
sovente a squarcia gola grida: Viva i padroni! quando questi lo beano
della loro presenza.

A tutte queste classi d'oppressori, grandi e piccoli, aggiungete la
famiglia dei neri, che si sfama anch'essa alla mangiatoja popolare, e
che nella famiglia umana rappresenta e vale meno del majale nella
razza dei bruti, giacchè il majale, come dice Casti, tollera qualunque
governo che non lo tocchi nella pancia, come il prete, ma più del
prete è utile colle sue carni e poveretto nessuno inganna!

Leggi!... e le leggi che stipendiano i vescovi, e che vi obbligano a
pagare il debito pontificio! Bisogna coprirsi gli occhi dalla
vergogna! e ben fai, popolo, quando gridi: Viva la morte!... giacchè
col denaro con cui pasci i tuoi vampiri essi comprano armi per
combatterti, assoldano briganti, e, peggio di tutto, se ne servono per
corrompere mortalmente e materialmente. Sì! io credo che prima
dell'esistenza del Papato e compagni in Italia, la stirpe italica era
più bella di corpo, più forte e più intelligente.

Fate un fascio del governo, dei birri, dei gaudenti d'ogni specie e
d'una miserabilissima plebe, e con poche eccezioni, avrete quel
bordello che si chiama moderna civiltà.

Civiltà! gli uomini la fan consistere nel peculio, anche a spese del
prossimo, e le donne in mille frivolezze di lusso che vi
raccappricciano, ed ambedue nuotano in un mare di corruzione, in cui
l'esistenza della libertà si annega, o vi diventa impossibile.

La notte dell'8 febbrajo, prima della mezzanotte si proclama la
Repubblica a Roma dai deputati dello Stato Romano riuniti in
Costituente, e la Repubblica avrebbe durato se l'Italia ne fosse stata
degna. Ma, lo ripeto: libertà mal costume non sposa! Non è degno di
libertà il popolo che ogni giorno va a prostrarsi ai piedi d'un
impostore che si chiama prete. E non è degno di libertà il bastonato,
che si sganascia urlando: Viva i bastonatori!

Sì! in quella memorabile notte, il vecchio Campidoglio rimbombò del
maggior grido di viva la Repubblica!

L'Europa, il mondo, stupirono alla rinascenza della loro antica
metropoli, ma lo stupore passò presto, vedendo che pigmei volevano
edificare sulle rovine dei giganti.

Nel giorno seguente le fiamme dei confessionali, ammassati sulla
superba piazza del Vaticano, rallegravano le moltitudini, e
promettevano la fine dell'abbruttita servitù del popolo Italiano dalla
sudicia e corrosiva teocrazia.

Cicerovacchio, nome caro e riverito, tipo dell'operoso ed onesto
popolano, avea capitanato una brigata di Romani alla santa impresa di
bruciare quei troni della negromanzia, quella cloaca d'ogni corruzione
umana, ed il popolo buono, quando ben guidato, sotto la direzione del
suo venerando tribuno, compiva l'innocente _auto da fè_ con una calma
ilarità degna de' suoi maggiori. «Che belle fiamme spingono al cielo
questi nidi di vipere, urlava un popolano: si vede che non
economizzavano il seccante nella pittura i nostri chercuti padroni.»

»Oh! non inganneranno più le nostre donne, e non sedurranno le nostre
figlie, quei discendenti del serpente d'Eva;» esclamava un canuto
mentre gettava sull'incendio alcuni rottami dell'arche nefande.

»Ebbene! ora che il fuoco è acceso, e che non rimarranno vestigi dei
confessionali, entriamo nel tempio, e facciamo un po' di provvista per
le nostre famiglie. A che servono tutti quegli ori ed argenti con cui
sono adorni i Santi e le Madonne?»

Questa voce estranea alle moltitudini, ma nota a noi, usciva dalla
bocca fetida d'uno vestito da popolano, ma che un occhio sperimentato
avrebbe, benchè difficilmente, ravvisato che quel tale era tutt'altro.

Il prete per metamorfosi che faccia non può nascondere la sua feroce
volpina fisonomia, e se lo avvicinate, esso puzza sempre di qualche
cosa che somiglia al fetore del majale e del capro. Tale era
Gaudenzio, inviato fra questa scena di libertà popolare per eccitare
la moltitudine al disordine ed alla rapina. Le rivoluzioni, che il
popolo eseguisce contro la tirannide, sono sempre disonorate e
annientate dall'importante parte che vi sanno rappresentare i
dottrinari e gl'impostori.

E qui m'occorre lo strano paragone dell'uomo col bue. Una truppa
irrompente d'alcune centinaja d'animali vaccini, figli selvaggi
dell'immense praterie del Nuovo Mondo, muove condotta dal tiranno
uomo. Circostanza qualunque, ombra, nembo, lampo, tuono, luogo del
macello, a cui essa è destinata, la precipita in una direzione
indeterminata verso lo spazio.

Chi osa affrontare i terribili corridori del deserto nella loro fuga
tumultuosa e furente? Nessuno! Il terreno balza come se fosse scosso
dal terremoto. E chi tentasse arrestare i fuggenti sarebbe schiacciato
come il filo d'erba che si sprofonda sotto l'ugna pesante. La massa
moventesi è irresistibile, e ben lo sa l'astuto cavalier conduttore:
egli non s'appone alla fuga, ma la segue, volando sul veloce e robusto
corsiero, docile istromento di servitù anch'esso, quando è domato
dall'uomo. E segue, e segue tenendosi su d'un fianco della truppa. E
segue, sinchè l'ostacolo d'una foltissima vergine foresta, o d'un
fiume arresti la marcia della massa informe.

Questa, allora si ferma, si ravvolge in vortice, ed il destro
conduttore dopo d'averla circondata di guardie, aspetta che passi il
bollore dei robusti selvaggi li lascia alquanto a pascolo tranquillo,
indi spinge ancora, sulla via del macello, quelle centinaja di
fortissimi bruti, di cui uno solo basterebbe a rovesciare quanti
custodi li circondano, e finalmente li riconduce mansueti come mandra
di pecore. Il Gesuita, vecchia conoscenza nostra, ed uno dei neri
conduttori di questo infelice popolo, considerando che inutile era
opporsi alla foga plebea dell'epoca, continuava, come già abbiam
veduto, a seguitar la mandra adulando, eccitandola agli eccessi, ed
aspettando comodamente il giorno in cui potrebbe venderla al macello.
Non è questa la storia d'Italia da diciotto secoli?

La voce del prete fu accolta con applausi dalla folla dei giovani,
sempre amanti di novità, e già alcuni monelli dirigevansi verso
l'immensa mole, capo d'opera d'arte e di corruzione umana, per mettere
ad effetto i consigli del tentatore, ma la parola austera del vecchio
tribuno romano tuonò come il rimbombo della tempesta, tra la folla
inquieta, ma docile all'autorità dell'onesto archimandrita. «Siam qui
noi per emancipazione del diritto e della coscienza, per la libertà
della patria (e questa seconda parte era meglio capita) o siamo venuti
per rubare, spogliare il tempio, e manomettere i sacri stupendi lavori
dell'arte che i nostri padri affidarono a noi per tramandarli alla più
remota posterità?»

E qui con licenza del santo martire della libertà italiana, io
confesso esser di altra opinione.

Se l'Italia invece d'essere un pantheon di memorie e d'opere insigni,
fosse un po' men ricca d'arte ma più robusta, cioè in luogo di templi,
avesse ginnasi ed opifici, ed in luogo di tanti Ciceroni, avesse
cittadini operosi e forti, essa certamente cesserebbe d'esser mancipia
dello straniero più robusto ed operoso di noi, quindi se in luogo di
limitarsi a bruciare alcuni confessionali, i romani del 49 avessero
scaraventato nell'incendio quante mitre insudiciano grottescamente le
grandiose opere d'arti, che adornano il primo tempio del mondo, anche
a rischio di frantumare qualche capolavoro, forse sulle ceneri calde
del suo covile non sarebbe tornato il maledetto mitrato nemico
dell'Italia.

Comunque sia la parola autorevole di Cicerovacchio fermò la
moltitudine che già aveva cominciato ad avviarsi verso il grandissimo
tempio, ed un nembo di evviva ad Angelo Brunetti¹ scoppiò nella folla
dei discendenti di Virginio e di Dentato, uomini che credo operassero
più e gridassero meno di noi moderni italiani.

    ¹ Vero nome di Cicerovacchio.

Il rapitore d'Ida, che s'era innalzato sulla punta dei piedi per
gettare tra il popolo l'eccitamento al bottino, si rannicchiò piccin
piccino, si confuse nella folla e dileguossi con una celerità che
sarebbe sembrata sorprendente, se la comparsa della bella e maschia
figura di Martino Franchi, illuminata dall'incendio, non avesse avuto
luogo contemporaneamente alle ultime parole del tribuno romano. Quella
tale bottiglia scaraventata dal braccio del robusto Bresciano, sembrò
sfiorare ancora la smorta guancia del Gesuita, che non pensò due volte
a battere i tacchi, e correre dal suo Generale per ragguagliarlo
dell'inutile suo tentativo di sommossa, e della comparsa in Roma
d'alcune Camicie Rosse attratte dalla proclamazione della Repubblica.




CAPITOLO XXXVIII.

DAVERIO.

                                      Il mortale.
                Non vive ei forse anche sotterra quando
                Gli sarà muta l'armonia del giorno,
                Se può destarla con soavi cure
                Nella mente de' suoi? Celeste è questa
                Corrispondenza d'amorosi sensi.
                                      (FOSCOLO.)


La proclamazione della Repubblica Romana trovò la Legione Italiana a
Rieti, ov'essa era stata inviata dal Governo provvisorio in
osservazione contro le minaccie d'invasione borbonica. Alcune opere
leggiere di difesa si eressero per precauzione alla frontiera che
divideva il Pontificio dal Napoletano, ed il genio dei Volontari era
diretto da Daverio, giovane ingegnere. Il tipo dei Manchi e dei
Daveri, è preculiare all'Italia: il suo popolo, lo confesso con
dolore, è corrotto dall'educazione pretina, ma come qualche volte in
una notte tempestosa il navigante è rallegrato dalla comparsa d'alcuni
astri, che sembrano fuggire, inseguiti dalle nere nubi che li
nascondevano, così questa terra classica partorisce qua e là certe
individualità speciali e privilegiate che fanno dimenticare
l'abbruttimento delle masse e la malvagità di chi le deprava.--Avete
osservato nel vostro consorzio degli uomini quel giovine dal volto
d'angiolo, che come il sembiante ha l'anima, che nelle risse, ove di
rado si trova, parteggia per il debole, che si precipita nell'onda per
salvare la vita d'un naufrago, che marcia sempre tra i primi in una
carica di Volontari contro il nemico, ultimo nelle ritirate, che mai
non murmora per disagi o fame, che cade ferito senza un lamento, e che
il giorno delle ricompense si ritrae e lascia fregiare il petto d'un
ciondolo o d'una fettuccia a coloro che forse avevan veduto il nemico
da lontano, e sdegna di partecipare a quelle mercedi, a quelle
medaglie, a quelle croci con cui il despotismo di quasi tutti i paesi
s'è fatto un baluardo, quasi inespugnabile, di vanitosi satelliti?

Ebbene, quel giovane, sì valoroso, sì bello, sì modesto, che prese
parte a tutte le pugne italiane, dalle barricate di Milano, al fatale
3 giugno, ove lasciò gloriosamente la vita, quel giovine è Daverio, il
Lombardo, oggi occupato alle opere di difesa della frontiera romana,
presso Rieti, e che vent'anni di lotta non hanno potuto cancellare
dalle vergogne italiane.

Sì! vive anche sotterra Daverio, vivono i valorosi suoi compagni
caduti sulla terra romana, e vivranno e saran ricordati alle genti
sino alle più remote generazioni, quando il fiume della ragione,
signoreggiando l'Italia, ne lavi le brutture di diciotto
secoli;--quella fascia azzurra, che circonda i monti e l'Infinito!

E chi oserebbe trovarvi un limite? Colui che di mondi seminò
l'Infinito, ne segnò l'orbite e le leggi regolatrici, n'è la mente, lo
spirito, l'intelligenza, l'anima,--è l'Infinito.

E l'anima mia, che penetra nelle latebre dell'Infinito, non lo può
definire, ma lo concepisce, e ne regge una particella materiale,
infinitamente minima, è essa stessa mente, spirito, intelligenza,
parte dell'Infinito? Sì! io credo all'immortalità dell'anima, e mi
compiaccio nell'idea che mia madre al mio capezzale, mio padre ed i
miei cari, martiri d'una causa santa, corrispondano ancora all'affetto
mio.




CAPITOLO XXIX.

IL GENERALE AVEZZANA.

                Libertà va cercando che è si cara,
                Come sa chi per lei vita rifiuta.
                                          (DANTE.)


Una delle grandi figure della rivoluzione Italiana è certamente il
generale Avezzana, questo valoroso milite della libertà umana,
favorito dalla natura di belle forme e di robustezza della persona, lo
è similmente nelle doti dell'anima. Basta dire che i suoi nemici,
altro difetto non trovano in lui, che d'esser troppo buono! cioè di
essere troppo propenso ad esaudire una richiesta ed a dividere il suo
pane con chi ne abbisogna.

Tali qualità d'un animo ben fatto riunite ad una tempra ferrea e ad
una bravura a tutta prova doveano naturalmente fare del generale
Avezzana l'idolo dei suoi subordinati.

Egli apparteneva alla schiera de' prodi che traditi da uno spergiuro
emigrarono nella Spagna con Pacchiarotti nel 1821, e che vi fecero
bello il nome Italiano, pugnando per gli stessi diritti che avean loro
fruttato l'esilio. L'invasione francese nella Penisola Iberica,
cacciava Avezzana in America, ove tanto si distinse nelle guerre
Messicane con isplendide vittorie e colla fondazione di Tampico, oggi
secondo porto marittimo di quella repubblica. Per la Legione Italiana
l'avvenimento d'Avezzana al ministero della guerra in Roma fu una vera
fortuna. Il corpo dei Volontari, pel quale nutriva avversione e
diffidenza il governo che precedette la Repubblica, era mantenuto
lontano da Roma, e con molta difficoltà esso avea le cose più
necessarie alla vita del milite.

La Legione passò vari mesi dell'inverno senza capotti, e più della
metà era armata di lancie quando fu chiamata alla capitale per
partecipare alla difesa contro l'esercito di Bonaparte. Ma, giunto
Avezzana al governo, essa ebbe subito il necessario.

Era una notte d'aprile, la Legione partita da Rieti marciava su Roma,
e questa era la prima notte di campo che induravano i Volontari, e ben
rigida. Oggi, inaridito dagli anni, una notte tempestosa passata allo
scoperto mi raccapriccia, ma più giovane, io ho goduto allo spettacolo
d'una notte nella foresta illuminata da un fuoco che si doveva
difendere e sostenere in vita lottando col temporale.

Pioveva a dirotto, e le frondi dell'annose quercie battute del vento
aumentavano gli effetti della pioggia. Per fortuna il proprietario del
campo, ove i Volontari pernottavano, ci avea regalati di una magnifica
pianta, che diede legna sufficiente per tutta la notte a tutti i
militi.

Era ammirabile veder quella gioventù grondante acqua, continuamente
occupata ad attizzare il fuoco che la pioggia persisteva a spegnere,
sollazzarsi allegramente con facezie e racconti graziosi come se fosse
seduta a lauto banchetto.

Tutt'a un tratto si udiva il grido: «acquavita!» e gl'inesperti che
correvano alla direzione di quel grido rimanevano delusi ed eran
l'oggetto delle beffe dei differenti crocchi, che non s'eran mossi e
che pure avrebber lavato volontieri la gola con un bicchierino di
qualunque cosa. Allora come per indifferenza all'ingannevole burla,
gl'ingannati intuonavano un inno patriotico, in sostanza più atto a
riscaldarli del sognato cordiale e tutti allegramente facevano coro
con entusiasmo da dimenticare i disagi della notte.

La guerra è vergognosa cosa per una società che si chiama civile, e
non si comprende perchè gli uomini devano reciprocamente uccidersi per
intendersi. Ma quando disagi, pericoli, morte devono affrontarsi per
la libertà del proprio paese o dell'altrui, allora la guerra diventa
santa e la soddisfazione di coscienza che si prova paga con usura ogni
patimento.

Tale era certamente la situazione morale di questi coraggiosi militi,
e se il silenzio regnava tra alcuni dei numerosi fuochi, ciò era
cagionato dall'attenzione prestata dai giovani ai racconti d'episodi
per lo più guerreschi ed emancipatori dei più provetti.

La scuola pratica toccata alla gioventù Italiana in questi vent'anni
dal 48 al 68 è stata molto giovevole, e certo la parte più brillante
di tale periodo tocca ai Volontari.

L'elemento volontario, avversato dal governo, dal prete e da quella
casta di dottrinari che capitanati da Mazzini ed ammantati da un
esclusivismo arrogante, gridano ai quattro venti: «Noi soli siamo
puri, noi uomini di _principii_ republicani perchè vogliamo la
republica anche ove vi sia l'impossibilità di ottenerla.--Quanto si è
fatto per l'unificazione patria nell'alta Italia, nel centro, nella
meridionale, non solamente fu nullo ma nocivo, dicono essi.» Dante,
Macchiavelli, Petrarca, che volevano un'Italia anche col diavolo,
erano poveri visionari; solo i puri che dottrinano, ma non si muovono,
mandano alla pugna e se ne tengon lontani, ponno costituire il paese.
Per essi come per i preti, Marsala fu una sconfitta e Mentana un
trionfo.




CAPITOLO XXX.

IL RACCONTO.

                La memoria venturosa
                Che conserva chi va profugo
                De bei dì in che lieto fu
                È l'essenza della rosa
                Che conserva il puro effluvio
                D'un april che non è più.--
                        (_Aut. non noto._)


Giacomo Minuto soprannominato Brusco (ed era veramente brusco col
nemico) era uno dei 73 che vennero da Montevideo in Italia nel 48 per
prender parte alle cose patrie. E quegli Americani, com'eran chiamati
tra i Volontari, eran la maggior parte valorosi ufficiali e lo
provarono seminando le ossa su quella terra di glorie e di maledizioni
che il prete ha ridotta in covile di malandrini d'ogni nazione, e si
potrebbe dire in anfiteatro di torture, e di vergogne italiane.--

Brusco, marciando al nemico in fronte d'una colonna di militi,
ispirava loro fiducia, ed era ammirabile di valore e di sangue freddo.

Il vajuolo avea segnato il marziale suo volto, ma non alterato il suo
contegno guerriero. Alto di statura, ampio di petto e nerboruto,
questo prode figlio della Liguria era del resto un perfetto atleta.--

Nel fatale 3 giugno una palla Napoleonica forava quel petto d'acciajo
e vicino a sanare,--all'entrata dei soldati di Bonaparte in Roma nei
primi di luglio,--Brusco strappavasi dallo sdegno, gli apparecchi
della ferita, e moriva volontariamente d'emorragia.--In uno dei fuochi
di campo, Brusco, torreggiava, ed i suoi giovani compagni cogli occhi
rivolti a lui non fiatavano ascoltando il seguente racconto:

«Nella cattedrale di Montevideo (_Matriz_ come la chiamano colà) v'era
un frate, che si diceva venuto da Terra Santa, e portatore di preziose
reliquie.

«Egli era un uomo sui quaranta, corpulento e sull'ipocrita sua
fisonomia si notavano da un occhio esperto, le traccie della lussuria.
I suoi devoti li dicevano effetti d'astinenze e mortificazioni.

«L'arrivo di quell'uomo a Montevideo fece epoca, giacchè, quantunque
come la grimigna si propaghi anche là la pianta, i venuti da Terra
Santa sono poco frequenti.

«Vi sono preti, ma non fanatismo, e la popolazione è troppo libera per
soggiacere sotto l'influenza di tali impostori. Ciò per la popolazione
maschia.

«Le femmine, come dovunque, sono pascolo di birbanti, e in massima più
propense al pretismo, sia per la natura men forte delle figlie d'Eva,
sia per il culto speciale dei chercuti per il bel sesso e per ogni
godimento umano.

«E ben provò la mia bella e sventurata Dolores il culto di quello
scellerato per la libidine!--E qui s'inumidivano gli occhi del forte
milite rimembrando una creatura amata e perduta.

Dolores era un'angelica fanciulla! E Brusco a quell'esclamazione
volgeva gli occhi ad Ida, che al lato di Cantoni, ed avvolta in un
mantello del suo amante, sporgeva la sua bella testa verso il
narratore.

«Sì, anche in quei lontani paesi, vi sono delle vezzosissime donne:
sulla razza indigena e su quella più infelice ancora de' trasportati
africani primeggiano i discendenti dei conquistatori che conservano i
bei lineamenti della razza iberica, ma con accrescimento di
disinvoltura e fierezza, prodotte naturalmente da una vita libera,
cavalleresca e guerriera.

»E Dolores era uno perfetto rampollo di quella razza, facile a
discernersi dal grazioso portamento della persona, dalla capigliatura
d'ebano e dall'occhio nero arcato, di cui è difficile sostenere lo
sguardo senza sentirsi beati da moti deliziosi, irresistibili. Dolores
non era una beghina,--anzi piuttosto spregiudicata,--e siccome m'avea
dato tante prove di corrispondere all'immenso mio affetto, io non
dubitava d'aver influito a sottrarla al diabolico contatto del
prete.--(Ma quante non sono le donne che sanno il clero bugiardo, che
sono colte e che pure frequentano la maledetta bottega per abitudine,
per ipocrisia o per fini non religiosi!)--

»Quella mia carissima fidanzata lasciossi un giorno, per curiosità
donnesca, persuadere da sua zia a visitare la _matriz_ per vedervi
quel frate, di cui si raccontavano portenti, e che tanti possedeva
talismani di Terra Santa. L'astuto prete faceva poi valere tutti quei
suoi giocattoli da ciarlatano con una chiacchiera da infinocchiare
sino al delirio le sue ascoltatrici. Egli avea dei mosaici del Santo
Sepolcro, delle olive che avea lasciato Cristo nel giardino degli
Olivi, ove egli si cibò, dopo l'orazione, di quelle frutta, e che
miracolosamente si conservavano ancora intatte ai giorni nostri. Un
occhio di Santa Tecla, uno stinco di San Tommaso, che apparteneva
all'incredulo che volle toccar le piaghe del Salvatore. E credo anche
un osso del dito di Giosuè con cui quel generale ebreo fermava il
sole. Ma ciò che più millantava il mascalzone e che spacciava come
infallibilmente miracoloso era un crocifisso del legno della vera
croce, e questo potea chiamarsi il suo cavallo di battaglia, giacchè
altro non era che un magnifico pugnale a cui la parte inferiore del
crocifisso serviva di astuccio e la superiore d'impugnatura.

«Erano le cinque d'una sera di giugno quando Dolores con sua zia,
avvolte in un gruppo di donnicciuole, entravano nella cattedrale per
udire le sante parole del missionario, o, come dicono i preti, colla
modestia che li distingue: _la parola di Dio!_

«Nell'altro emisfero in giugno alle cinque della sera fa notte, e
quindi trovavasi la chiesa illuminata.

«L'uomo ha un po' dell'indole della pecora. Se le pecore si
sparpagliassero non basterebbero cento pastori per condurre un gregge,
ma ove va una van tutte, e con ciò un solo individuo può condurne
delle centinaja. E così l'uomo: se uno che passa per una pubblica via
si ferma a guardare qualche cosa, ogni ozioso si arresta, e guarda
pure alla direzione dell'occhio dello stupido od astuto. Barnum a
New-York paga della gente per rimanersene tutto il giorno a
contemplare con ammirazione affettata le grottesche pitture che
rappresentano animali o fenomeni del suo serraglio.

«Nella bottega del prete molti vanno per curiosità, altri per far
l'amore ed altri per abitudine o per pecoreggiare. Quindi anche una
coda di maschi seguiva le donne, ed io con quest'ultimi.

«Quasi vergognoso di trovarmi frammisto a gente sì poco stimabile, in
un locale che mi fa ribrezzo, io nascosi questo mio corpaccio
all'ombra d'una colonna del tempio, e, com'è naturale, il mio primo
sguardo fu d'investigazione in ricerca della donna del mio affetto.

«L'occhio d'un amante non abbisogna di bussola per dirigersi alla
meta, e poco durai a trovare la mia Dolores. Essa era seduta su d'una
panca, accanto a sua zia tra il pulpito su cui era asceso il prete e
la posizione che occupava io stesso.»

«Appena il chercuto ebbe rotato lo sguardo di falco sul gregge, egli
lo fissò sulla bella fisonomia della mia diletta con tale ardore e con
tale contegno, che se qualcuno dopo di lui mi avesse guardato in quel
momento mi avrebbe veduto cambiar di colore, movere verso il
malvivente ed inciampar nella prima panca da scuotere quanti v'eran
sopra seduti.

«Il moto mio non potea sfuggire al prete e siccome io non era più
nell'ombra, il suo occhio, distratto un momento dall'oggetto della sua
ammirazione, piombò sul mio, ed una corrispondenza d'odio mortale si
scambiò tra i due!--Ora chiederò io ai materialisti: Cosa vi sarà
nell'occhio dell'individuo che tramanda nell'anima altrui tanta somma
d'amore e d'odio? Io avrei bevuto il sangue di quel malvagio--e
lui?...

«Oh perverso! Se io avessi potuto sognare il male che tu eri per farmi
io t'avrei quella stessa sera precipitato dal pulpito, infranto il
cranio sulle lapidi del pavimento e t'avrei strappato il tuo cuore di
vipera!

«Fra Zabedeo, tale era il nome del chercuto, era perito nel mestiere e
possedeva quella sfacciata eloquenza, quella facilità di parole e di
modi che s'insinuano facilmente nel cuore delle donne, e quindi egli
non durò fatica a divenire il lione di tutte le beghine di Montevideo.
A me importava poco, ma ciò che mi premeva era la scoperta ch'io feci
delle sue insidie per sedurre la mia donna. La zia di Dolores era una
donna semplice, che amava sinceramente la nipote, ma come la maggior
parte delle vecchie, essa era un boccone da preti, cioè, avrebbe dato
ogni cosa sua a questi discendenti del serpente che sedusse la prima
donna. E quando parlava del Zabedeo lo innalzava alle stelle, e diceva
che per Montevideo quel santo padre era stato una benedizione di Dio.
E qui non posso a meno di ricordare la cocciutaggine del nostro popolo
delle campagne che da buon Italiano non manca delle furberie della
nostra razza, ma che è nello stesso tempo d'una ostinazione ne' suoi
pregiudizi da far perdere la bussola a chiunque.

«Io non ho mai potuto concepire come un contadino, che vi sa fare i
conti meglio d'un matematico, possa credere alle mille menzogne
propagate dai preti. Eppure il contadino con tutti i suoi vincoli e le
sue miserie è il più fermo sostegno del despotismo e dell'impostura.

«L'astuto prete s'era introdotto nella casa di donna Rita zia di
Dolores, con cui la mia bella fanciulla conviveva dopo la perdita dei
genitori, ed ove io mi recava ogni giorno.

«Zabedeo però che d'ogni cosa era informato e che sapeva Dolores a me
fidanzata, ed io un osso un po' duro a rodere, veniva in quella casa
quando mi sapeva assente.

«Il birbante conosceva che, qual Legionario Italiano, io non poteva in
quei giorni di pericolo per la nostra patria adottiva, trasgredire il
mio dovere di milite. Egli quindi preparava i suoi piani di seduzione
e facea le sue visite quando mi sapea di servigio.

«E di tutto ciò ero minutamente informato dalla mia Dolores, che ad
onta d'esser una semplice ed innocente fanciulla, non avea mancato
d'insospettirsi delle voglie brutali del negromante.

«Fu per me una terribile notte quella del 22 luglio 1847 in cui si
seppe che l'esercito nemico, assediante Montevideo, dovea dare un
assalto, e poi non fu che un falso allarme.

«Comunque fosse la Legione era consegnata in quartiere, pronta ad
accorrere ove il bisogno lo richiedesse, e quel pugno di giovani che
la componevano, avanzo di cento gloriosi combattimenti, passeggiava
nel quartiere desioso di menar le mani, e la popolazione, di cui
gl'Italiani meritarono la fiducia, era lieta di saperli in armi.

»In quella notte, io sergente, era stato incaricato con un picchetto
della mia compagnia di pattugliare verso la sinistra della linea di
difesa, non lontana appunto dalla casa di donna Rita. Con tutta la
disciplina militare dei Legionari quel corpo non mancava d'aver i
difetti inerenti ai volontari, cioè: certe licenze che essi, penetrati
dalla santità del loro proposito in cui la meta altra non dev'essere
che la libertà dei popoli, non dovrebbero permettersi. Il fatto sta
che siccome tutto rimase tranquillo in quella notte, stanchi di
passeggiare ci fermammo in un'osteria per bagnar il becco, ed io vi
confesso la mia debolezza incaricai del picchetto il caporale, e
m'incamminai verso la dimora del mio tesoro.

«Col cuore palpitante m'avvicinai alla porta e dico il vero, con un
certo presentimento inquietante che m'avea preoccupato tutta la sera.

«La porta d'entrata era chiusa col saliscendi e facilmente apertala,
traversai il cortile, e, pratico com'ero, m'avviai all'entrata d'un
salone, apersi pure ed ivi trovai donna Rita addormentata
profondamente su d'un seggiolone. La zia addormentata! e non vedo
Dolores! ciò m'insospettisce. Eran le undici della sera, io non
fiatavo, e mentre contemplavo la dormiente prestavo l'orecchio per
qualche rumore. Un ahi! un lamento!... è la voce vibrante della mia
donna, che mi sconvolge sino nell'ultima latebre dell'anima. Mi
slancio verso la porta della stanza di lei! Era chiusa! Voi mi
vedete.»--E qui il gigante della Liguria ergevasi da sembrar più alto
d'un palmo: «Voi mi vedete.»--I suoi occhi scintillavano più del fuoco
su cui s'inchinavano quei giovani nemici della tirannide grondanti di
pioggia: «Con questo corpo, e non so come, io mi lanciai contro quella
porta, che andò in frantumi, più presto che se l'avesse colpita il
fulmine. Frantumata la porta mi trovai in presenza d'uno spettacolo
ch'io vorrei scordare, ma che non posso, che mi tortura, e che mi
martella l'anima spietatamente.

»Oh! se il nemico ci avesse assaltato in quella notte io avrei messo
fine a questa vita di miserie ed almeno con gloria! La mia fidanzata,
il mio angelo, la donna del mio cuore era distesa a terra, senza
sensi, forse prostituita! e l'osceno sacerdote dell'inferno, con in
mano il crocifisso, pugnale di cui vi ho narrato, e ch'io porto qui
(battendosi sul cuore) nascosto,--reliquia di scelleggine e di
amore!--sì, il prete tenevasi dietro del letto dell'insensata, ove
s'era rannichiato all'entrata mia impetuosa.

»Armato del suo pugnale e rimesso alquanto del suo primo stupore, io
vidi nel chercuto un soggetto, che non per la prima volta trovavasi in
difficili cimenti.

»Nessuno di noi fiatava, e gli occhi roteavano nello spazio che ci
divideva ora sul corpo immobile della giovine, ed ora d'intorno, come
per cercare il destro, egli alla fuga, senza dubbio, ed io
all'assalto.

»Io sino a quel momento avevo dimenticato che non tenevo armi, e che
avevo lasciato il mio fucile con bajonetta all'osteria. Ma l'aspetto
risoluto del prete mi pose in guardia, ed una sedia spezzata mi mise
in un momento con un bastone alla mano.

»Vedendo che non si burlava, il prete aprì finalmente la fetida bocca
con queste parole: Brusco (il demonio sapeva bene il mio nome), se voi
volete lasciarmi uscire, io vi giuro che nulla si saprà dell'accaduto.
Ma se voi vi ostinate a volermi colpire, io pianterò prima questo
ferro nel cuore della donna, e poi vedremo il resto.

»In un secondo mi balenaron per la mente lo stupro, il perdono, la
vendetta,... e quest'ultima la vinse nel mio cuore, generato tra gente
che si vendica e non perdona gli oltraggi. Ed era grande l'oltraggio
di quello scellerato!

»Io volai su di lui, ma per celere che fosse il mio moto, non giunsi a
tempo per salvare la fanciulla. L'assassino, che sembrava pratico al
ferire con quel suo misterioso pugnale, lo immerse nel seno di
Dolores, e si mise subito in difesa contro me.

»Io nulla più vidi!... Strepiti di morte! sangue sparso! nulla! mi
s'appannaron gli occhi. Non so cosa gridai, cosa feci; non so perchè
anch'io non fui trafitto dal crocifisso-pugnale: ciocchè vi posso dire
si è ch'io ripresi i sensi, quando la mia bocca si posò sulle labbra
della mia donna.

»Io tenni un pezzo la mia destra sul polso di lei,--non un battito!
non un segno di vita!... di quella vita per cui avrei dato mille volte
la mia!

»Allora, colla disperazione nell'anima, calpestai rabbiosamente il
cadavere di quel nemico del genere umano, e dopo d'aver pulita la
fronte, su cui s'erano sfraccellati gli spruzzi delle cervella del
Satana, io m'allontanai da quella stanza maledetta!»

In quel momento la tromba del quartier generale suonò la sveglia,
tutte le altre trombe seguirono, e Brusco si congedò dai giovani
compagni, rimasti un momento attoniti dal suo racconto, ma poco dopo
padroni delle loro armi e pronti al loro posto di formazione.




CAPITOLO XXXI.

IL 30 APRILE.

                Han combattuto; han vinto
                Sotto il talon del forte
                Giace il tiranno estinto.
                        (BERCHET.)


Sei pure un giorno glorioso, o 30 aprile 1849, in cui un pugno di
giovani Italiani, che combattevano per la prima volta, videro le
spalle dei vecchi soldati d'Africa, mandati dal Bonaparte, traditore e
corruttore dei popoli, e comandati dal figlio d'uno dei primi generali
dello zio.

Sì! fu un bel giorno, e sino dall'alba un sergente nemico,
inginocchiato ai piedi del comandante della Legione Italiana chiedendo
la vita (come se avesse da fare con selvaggi) vaticinava la vittoria
della giustizia. «Rialzati, figlio d'una nobile nazione e soldato d'un
tiranno» disse il comandante al sergente, porgendogli la mano.

«Rialzati! noi non calpestiamo i caduti, non trucidiamo i vinti.--E
male per noi! Forse un giorno spinti dai vostri insulti e dalla
disperazione, noi vi sfideremo a morte. Ma no, meglio così, poveri
ingannati!»

Richieri di Nizza, fratello d'uno dei feriti di Sant'Antonio, posto in
imboscata sulla strada di Castel Guido, mise in fuga una squadra di
esploratori Napoleonici, prese loro cavalli ed armi e ne condusse vari
prigionieri al quartier generale della legione.

Il generale Oudinot, secondo il costume dei nostri vicini assuefatti a
disprezzarci, sbarcato a Civitavecchia, marciò subito su Roma, quale
facilissima preda. Egli s'era fatto precedere dai soliti fallaci
proclami, in cui i soliti amici liberatori venivano a Roma per
salvarla. La risoluzione di resistere, presa dal Governo romano, fu
lodevolissima e degna d'un popolo che risorge alla vita dei liberi.

Forti, o deboli, picchiar sempre i prepotenti stranieri, e picchiando
si ottengono sempre migliori risultati, che curvando il collo al
giogo. Almeno si scansa il sogghigno di disprezzo, che più del ferro
colpisce gli umili calpestati.

E la risoluzione di resistere fu accolta dai Romani e massime dalla
gioventù italiana di tutte le provincie, con un entusiasmo
indescrivibile. Ma altro è entusiasmo, di cui sono sempre prodighi
gl'Italiani, altro è quella maschia costanza, di cui abbiam dato sì
poche prove sin ora, senza di che non si giunge ad ultimare le grandi
imprese.

Poi, ognuno tirava il carro dal proprio lato in questa povera
penisola, senza curarsi di stringerci subito in un fascio, e far testa
insieme alla prepotenza straniera.

Piemontesi, veneti, toscani, napoletani, ciascuno pensava per sè; e
poco importava della sorte dei fratelli, che pure pugnavano per la
stessa causa.

I re, si sa, temendo più il popolo dello straniero, desideravano la
caduta di Venezia e di Roma. Ma gli stessi archimandriti di queste due
e della Toscana fecero forse quanto potevano alla difesa comune? La
storia risponderà.

Il Governo repubblicano, emanato dal suffragio libero ed universale
del popolo, quantunque composto di gente onesta, era viziato dalla sua
stessa natura.

Triumvirato! e quali tradizioni ha nel nostro paese il triumvirato,
fuori della guerra civile e della tirannide? Eppure tale fu la forma
di governo adottata da uomini pieni di buona volontà e patriottismo,
ma traviati dalla presunzione del Mazzini, che senza avere la capacità
di comandare, non tollera la direzione altrui, o gli altrui consigli.
E senza voler manifestarsi capo assoluto, egli è assolutissimo, e
direi quasi un secondo infallibile.

Se Mazzini più che triumviro, dittatore reale di Roma, avesse avuto le
doti ed il coraggio di un dittatore, e dittatore si fosse fatto
proclamare, cosa non difficile in quei giorni di pericolo, ciò avrebbe
incontrato il gradimento dei buoni. Io credo, che se la Repubblica
Romana non si sosteneva indefinitivamente, certo essa più lungamente
avrebbe durato, e più degnamente sarebbe caduta. E caduta l'ultima,
dopo Venezia e l'Ungheria.

Saffi ed Armellini eran patriotti distinti e virtuosi, ma questi due
triumviri, siccome la maggior parte degli uomini che componevano la
costituente romana, anche buoni ed intemerati, abbisognavano di ciò
che si vuole in tempi urgenti, cioè una mente risoluta e ferrea con
pieni poteri, e Mazzini, che non l'avrebbe tollerata, non era l'uomo
da supplirla.

Comunque fosse, il 30 aprile fu un bel giorno! un giorno glorioso per
le armi italiane!

Il generale Avezzana, veterano di cento battaglie ed una delle glorie
più pure del nostro risorgimento, trovandosi alla direzione del
ministero della guerra, organizzò la difesa della città eterna con
molta maestria, ad onta dei pochi mezzi di cui disponeva, e delle
insufficienti forze repubblicane, che non bastavano certamente a
guarnire l'immensa estensione delle mura di Roma.

I pochi e poco numerosi corpi di Volontari che assistettero a quella
magnifica pugna, di molto inferiori di numero al nemico, combatterono
valorosamente e come si combatte contro ladri che invadono la propria
casa.

Una delle buone disposizioni del generale Avezzana fu quella di
occupare le posizioni esterne del monte Gianicolo fuori di Porta San
Pancrazio. Le ville Corsini, Panfili, ed altre, situate sui vertici di
quelle dominanti colline, presentavano una difesa imponente, coi loro
solidi edifizi, coi recinti delle loro mura, ed i superbi secolari
boschi che le adornano. Baldanzoso, il nemico avanzavasi sulla strada
di Castel Guido verso porta Cavalleggieri, ed alle 10 antim. spiegava
le sue teste di colonne, ed assaliva risolutamente, protetto dalle sue
artiglierie messe in posizione.

Venendo da Castel Guido a porta Cavalleggieri si lasciano a destra le
alte posizioni del Gianicolo, e trovandosi la Legione Italiana su
quelle alture, essa colse l'opportunità d'un attacco di fianco sulla
destra dei napoleonici.

I soldati nemici, già impegnati all'assalto della porta suddetta,
vedendosi bruscamente attaccati sul loro fianco destro e potendo
combattere un avversario non coperto da mura, fecero fronte a destra,
ed il combattimento impegnossi furioso contro i legionari assalitori.
Ivi presero parte, colla Legione Italiana, la Legione Romana, i
Volontari d'Arcioni ed altre piccole frazioni di corpi.

Marrocchetti, Galletti, Arcioni, che comandavano i tre corpi suddetti,
gareggiarono di valore e d'intrepidezza.

Il capitano Montaldi, uno dei migliori ufficiali di Montevideo, fu il
primo che diradò le file di quei reduci valorosi. Alla testa della sua
compagnia egli attaccò la destra nemica con tale impeto che la fece
piegare sino sulle sue riserve. Ma vergognato di cedere davanti a sì
picciol numero di Volontari, il nemico, rimesso dal suo stupore,
caricò la compagnia con forza decupla, l'avvolse, ed il prode Montaldi
cadde, vendendo ben cara la vita. Egli cadde nelle braccia di Cantoni,
che sdegnoso di tenersi al quartier generale, avea accompagnato
Montaldi, quando questi riceveva l'ordine d'attaccare. Il valoroso
Martino Franchi, che trovavasi in ajuto di Montaldi colla propria
compagnia, sostenne l'urto del nemico sino a raccogliere le reliquie
dei compagni sopraffatti da sì numeroso nemico. Molti caddero di
quella intrepida compagnia, e Cantoni, dopo d'aver sorretto il suo
comandante, fu rovesciato egli pure da una palla alla tempia. Le
colonne bonapartesche che s'avanzavano su Roma, eran tutte guidate da
preti, che marciavano come guide alla loro testa, col crocifisso alla
mano. Uno di queste guide, alto e corpulento, che precedeva la colonna
del centro, fu da Cicerovacchio additata al generale Avezzana, e
questi, che in quel momento trovavasi in una batteria comandata dal
tenente Bovi, esclamò: «Bovi! che bel colpo», e Bovi che amava i preti
come il diavolo l'acqua benedetta, appuntando un suo cannone da 9 in
bronzo, lo diresse con tanta destrezza, e con tanta esattezza riuscì
la mira, che la palla portò prete, sottana e crocifisso, tutto in un
mucchio tra le fila della testa di colonna, ove fece una vera strage,
e per compiere il miracolo, il crocifisso conficossi nell'occhio
destro del colonnello Devot, che avea perduto il sinistro all'assalto
di Costantina.

«Bravo Bovi! esclamò il fondatore di Tampico¹. Bravo! e se in tal modo
fossero accolti il Papa e Bonaparte, questa povera Italia cesserebbe
d'esser lacerata e disonorata.»

    ¹ Avezzana.

Il combattimento del 30 aprile durò molte ore: i Bonaparteschi,
battuti di fronte dalla nostra artiglieria delle mura, e fucileria, di
fianco dai corpi volontari che occupavano le posizioni esterne del
Gianicolo, finirono per ritirarsi in disordine, lasciando nelle nostre
mani 500 prigionieri circa.

Gl'Italiani videro le spalle dei loro boriosi nemici, e dovettero
capire in quel giorno, che quando si è veramente decisi a battersi,
per lo più si vince. Vi furono molti atti di bravura in quei nostri
militi improvvisati. Io accennava alla gratitudine dell'Italia alcuni
gloriosi nomi di morti, di cui si potrebbe, dire come Byron disse di
Dante, di Galileo, Machiavelli, Michelangelo: Questi elementi di
grandezza umana, basterebbero a Dio per una nuova creazione!--Ed io
dirò: I prodi che caddero per l'onore italiano a Roma sarebbero un
lievito sufficiente per una legione di liberatori! Panizzi, Masina,
Mameli, Daverio, Davide, Montaldi, Peralta, Minuta, Ramorino, Manara,
Melara, Morosini! Che uomini! che uomini!

Quando il carnefice di Roma, che alcuni eunuchi si contenterebbero di
veder privo del temporale, innalzava un monumento ai suoi sgherri
sulle ossa di quest'illustri martiri, non si trovò un nato di questa
terra che tentasse di capovoldare il monumento infame, d'infrangerlo,
d'imbrattarlo! Oh! è ben prostrato questo popolo! ben accovacciato!
ben nullo!

Alle venture generazioni noi lasceremo dunque la cura di lavare quella
culla delle maggiori grandezze del mondo da tanto nero sudiciume! E
noi vanitosi impotenti! passeremo... avendo dato al mondo lo
spettacolo miserabile di venticinque milioni d'esseri incapaci di
scuotere il tarlato catafalco d'un vecchio indecente e di colpe
macchiato e moribondo!




CAPITOLO XXXII.

IL RITROVO.

                Mieux vaut mourir que vivre misérable,
                Pour un esclave est-il quelque danger?
                               (_Muta di Portici._)


Cantoni, udito l'ordine al capitano Montaldi di assaltare il nemico di
fianco, e non volendo esser accompagnato da Ida nell'impresa
pericolosa ch'egli in cuor suo avea deciso di dividere, la inviò in
città col pretesto di provvedere cibi per il Quartier generale. La
bella fanciulla, assuefatta ad ubbidire all'amante, partiva ma con
repugnanza, e cogli occhi umidi, avendo più caro, certamente di
rimanere con lui in un giorno di battaglia. Ciò nonostante colla
sveltezza de' suoi quindici anni, essa divorò la strada, adempì
malamente alla sua missione e fu di ritorno al suo posto con tutta la
celerità possibile.

Ma Cantoni era altrove! e siccome ognuno trovavasi al suo posto di
combattimento, già impegnato, non fu facile alla nostra eroina di
sapere la direzione del suo caro.

Ida era disperata! vagava tra le fila dei combattenti non curante
della vita, e padroneggiata intieramente dall'unico pensiero di
ritrovare Cantoni.

Mentre assorta in idee malinconiche e desolata dalle infruttuose sue
ricerche, essa nulla vedeva e nulla udiva del fragore della
battaglia, un piccolo colpo sulla spalla la rese a sè stessa, e
volgendosi scoprì la bella e simpatica figura di Ugo Bassi, il
sacerdote della giustizia e dell'onore italiano, l'uomo del
sagrifizio, per cui il martirio era un trionfo, sempre adorno e
risplendente dell'aureola dell'immortalità, figlia del dovere.
Quando nel giorno fatale del giudizio il popolo italiano ricorderà i
torti, le ingiurie, le prostituzioni, la corruzione, il servilismo
cui lo dannò il clero, forse solo gli uomini come Ugo Bassi (e
quanti sono?) saranno sottrati allo sterminio.

Ida guardò istupidita il sacerdote del vero, che ben noto a lei era e
venerato, come da qualunque dei militi della causa santa.

«Chi tu cerchi, Ida, è lontano, e dorme a canto ai valorosi che primi
scossero questi nostri boriosi nemici, e li fugarono. Meglio è morire
che viver schiavo figlia mia!»¹

    ¹ Ben sapeva Ugo Bassi, quanto accadeva sul campo di battaglia
      avendo passato tutta la giornata del 30 a raccogliere feriti e
      soccorrergli. Talchè in quel suo pio lavoro egli fu all'ultimo
      fatto prigioniero dai nemici.

      Bassi avea veduto Cantoni giacente sul cadavere di Montaldi, e
      lo avea creduto morto.

Ida fu come colpita del fulmine, impallidì e poco mancò che non
stramazzasse a terra; un intuito però, un barlume di speranza la
sostenne e da coraggiosa che era esclamò! «Per amor di Dio! segnatemi
ove Cantoni è caduto!» Il venerando uomo non rispose, partì facendo un
segno col capo, ed Ida con lui.

I nemici aveano principiato a ripiegare tempestati dai nostri, ma da
soldati assuefatti alle pugne essi ritiravansi combattendo, protetti
dalle loro artiglierie. Dimodochè lo spazio che dovea percorrere la
simpatica coppia, benchè non più occupato dal nemico, era solcato da
projetti d'ogni specie.

Chi ha veduto però il gran martire della libertà italiana in una
pugna, senza combattere s'intende, poichè Bassi repugnava dal versare
il sangue dal suo simile, chi l'ha veduto, ricorderà che nessuno più
calmo ed intrepido di lui, in un campo di battaglia. Non dirò d'Ida,
cui la speranza di trovar ancor vivo il suo Cantoni, l'avrebbe spinta
risolutamente al maggior disprezzo della vita, se già non fosse stata
da per sè stessa coraggiosissima. Così camminarono i due taciturni, e
penetrati da santo dovere, così giunsero sul posto della strage, ove
si scorgeva un mucchio di cadaveri. Ugo stupì di veder Cantoni in una
posizione diversa da quella in cui l'aveva lasciato. Prima lo avea
trovato bocconi sul cadavere di Montaldi, ora lo vedeva ad alcuni
passi supino e col petto insanguinato da nuova ferita.

Il fatto era così accaduto. La ferita di Cantoni alla tempia l'avea
stordito ma non era grave; egli dunque tornò in sensi alcun tempo dopo
di essere stramazzato.

Il primo pensiero fu al suo fucile, che gli giaceva ai piedi, e con
quello continuò a menar bajonettate ai nemici. Ma benchè in ritirata,
e perseguitati dai nostri, uno di coloro a cui Cantoni attraversava il
passo lo colpì nel mezzo del petto, il nostro eroe era rovesciato
nuovamente, e calpestato dai fuggenti. In tale stato fu ritrovato da
Ugo e da Ida, e mentre il primo contemplava distratto la nuova
posizione del giacente, la giovane si precipitava sull'amante, e lo
premeva sul cuore colla destra.

«Dio mio!... era il grido della fanciulla.--Egli vive!» Il grand'uomo,
desto dalle sue distrazioni, capì subito l'intuitiva scoperta d'Ida, e
ben contento avvicinossi a Cantoni per accertarsi dell'esistenza.
«Egli pugnerà ancora per questa terra infelice!» esclamò Ugo, dopo
d'essersi accertato che le ferite non erano mortali, e sciogliendo da
tracollo un cantaro pieno d'acqua, inseparabile compagno nelle sue
peregrinazioni umanitarie, egli cominciò a spruzzarne sulla fronte del
giovine, e quindi a lavarne le ferite, occupazione, in cui questo vero
apostolo del vero, era molto capace. La ferita del petto non mortale,
era però molto grave, e Bassi, dopo d'averla lavata e medicata
accuratamente, volse lo sguardo ad Ida con un sorriso rassicurante, ma
nello stesso tempo con un dito sulla bocca accennava ad essa il
silenzio.

Il nemico era scomparso. Gl'Italiani vittoriosi tornavano colla fronte
alta a riunirsi alle proprie bandiere.

Com'eran belli quei giovani militi d'una causa santa! Sulla loro
fronte altiera, era scolpita la preziosa soddisfazione di coscienza,
che sola conosce il prode, adempiendo al più sacro dei doveri,
insofferenza di vitupero nazionale, castigare la mano che vi offende,
la lingua che v'insulta. Essi avean vendicato gli oltraggi di diciotto
secoli!

A voi, preti della menzogna, che predicate la mansuetudine e la
pazienza, a voi che oltrepassaste la ferocia della jena, il sarcasmo
terribile del cocodrillo, a voi si deve l'abbrutimento di questo
popolo, cui insegnaste i baciamani, le genuflessioni, la tolleranza
dell'insulto. Voi siete maledetti.




CAPITOLO XXXIII.

LA VITTORIA.

                ... Vittorioso!
                E catafratto un popolo
                Dalla battaglia uscirne.
                        (BERCHET.)


È pur bello un giorno di vittoria! E più bello per lo schiavo che ha
debellato i suoi tiranni!

Che importan le zolle pregne di sangue, la terra seminata di cadaveri
e di membra infrante, i lamenti del ferito ed il rantolo del
morente... Che importano! Abbiam vinto! Domani le popolazioni festanti
accoglieranno i vincitori con strepitose acclamazioni, con pioggie di
fiori, e collo sventolare dei bianchi lini da mani, su cui si vorrebbe
depor l'anima con mille baci. Ed il plauso, l'affetto delle donne sono
certo i preziosi guiderdoni del valore. Sì! donne, ricevete colla
scopa i codardi, quella canaglia che non arrossisce d'aver abbandonato
i fratelli alle mani col nemico, i propri feriti agli insulti ed allo
strazio del mercenario straniero!

Ma i valorosi, i vincitori dell'oppressore beateli! essi son degni di
voi, del vostro sorriso, del vostro amplesso e dell'amor vostro! Essi
sparsero il loro sangue, cimentarono la loro vita per non lasciarvi
ludibrio a sgherri.

I conigli ai cani, al vituperio! E lo ripeto: battete la scopa sul
loro codardo volto! Ma ve lo ripeto ancora, donne, e forse per la
millesima volta: «Togliete i vostri figli dall'educazione del prete,
se no, avrete la colpa voi d'avere dei figli vili, falsi e mentitori,
non dei forti, coraggiosi, propensi al bello ed all'onesto,
insofferenti di oltraggio, come dev'essere la gioventù italiana. Se
voi vedete i vostri figli malaticci, curvi, gobbi, indifferenti al
disonore nazionale, ne fu causa il bugiardo precettore che avete dato
ad essi.

Avete veduto quel prete che guidando dei fanciulli vestiti da militi,
e non sogghignaste di compassione? Un prete che insegnerà loro a far
la spia, a porger la guancia sinistra, quando ricevono una schiaffo
sulla destra, a non aver altra patria che il cielo, ben anche ad
essere nemici di quei veri maestri della gioventù, che ponno guidarla
alla santa religione del vero e del diritto.

Che educazione per allevare degli uomini forti che dovranno
ricostruire una patria frantumata da tanti secoli, e liberarla dalla
cupidigia delle aquile, degli avoltoj e di tutto il rifiuto del genere
umano!

Eppure, prima della venuta del prete, da questa terra sorsero quelle
Legioni che i dotti nostri ben ricordano, mentre serbano come reliquie
le rovine degli archi di trionfo, innalzati dai nostri padri nelle
loro capitali.

Solo il prete poteva trasformare il più virile, il più marziale di
tutti i popoli nel più molle e più disprezzato.

La sera del 30 aprile 1848, fu una vera festa in Roma per l'incorrotta
popolazione. Era un andirivieni strepitoso di gente per quelle superbe
strade, ove da secoli non risuonava più l'inno della vittoria.

E se lo spirito della vecchia stirpe passeggia veramente, vergognato,
tra le macerie dell'antica capitale del mondo, esso si sarà rallegrato
allo spettacolo maestoso del popolo nipote che risorge!

Così fosse!... ma l'anima Italiana è incancrenita, il prete l'ha
isterilita, precipitata in un'apatia tale che non sa distinguere se
sia stupidità o demenza. Aspettiamo il trionfo della luce, della
scienza, dicono: esse diraderanno le tenebre, ed il popolo educato
scaraventerà all'inferno il maledetto.

Ma la dottrina, la scienza sono esse migliori dell'idiotismo? Gli
archimandriti dei popoli sono essi per la maggior parte dottori,
scienziati? Ed il popolo, a che diavolo, è stato anch'egli dotato d'un
cervello nella zucca, per non capire che un prete è un impostore?
Eppure è così: sfiatatevi a predicare la verità e sarete ascoltati dal
popolino a bocca aperta, avrete anche qualche acclamazione ed evviva,
ma se una schifosa pinzocchera al suono della musica pretina apre la
marcia a prostrarsi ai piedi d'un negromante, il vostro uditorio vi
pianterà lì per seguire la beghina ad uso pecora, ed avrete predicato
al deserto.

Quel giorno felice i buoni incontrandosi, si stringevano la destra, si
abbracciavano e molti avevano gli occhi umidi della contentezza.

Le donne, parte sempre più generosa della famiglia umana,
acclamavano con entusiasmo febbrile i corpi dei Volontari che
vittoriosi tornavano dalla pugna. I singoli individui che vestivano
in una od altra foggia alla militare, e che sovente altro non erano
che eroi da caffè, sorbivano anche essi il preziosissimo plauso del
bel sesso;--millantatori, che giammai videro il volto al nemico, e
che ad udirli, hanno spaccato le montagne, come se fossero di burro.

Accanto ai giocondi e buoni popolani, rari in Roma, ove la
contaminazione è quasi generale, erano pure gufi d'ogni colore, ma non
era difficile di distinguerli al lezzo ed al ceffo di volpe o di
cocodrillo. E fu grave colpa del governo della Republica di non avere
sbarazzato la capitale da tanta canaglia, e di non averla almeno
inviata agli scoli delle Paludi Pontine. Poi come si poteva difendere
quella povera Roma, che avea nel suo grembo tutto quanto c'è di
orribilmente retrogrado nell'universo, tanto nei maschi che nelle
femmine?

«Largo a los valientes» gridava Costa, che con Aguilan formava a
cavallo la vanguardia d'un convoglio funebre alla cui testa si
scorgevano due bare, la prima del prode Montalti, cadavere. La seconda
mostrava scoperta la bellissima figura di Cantoni, pallida dal sangue
perduto, ma esternando quella fiera soddisfazione della coscienza, che
anche morendo distingue i valorosi.

«Largo!» e qui conviene informare il lettore sul Costa, che non
conosciamo ancora, ma che ben conoscevano le Trasteverine quando
all'alba si presentavano alla fontana di Montorio lui ed Aguilan a
cavallo, lavando prima bene i loro destrieri ch'essi stimavan più di
loro stessi, poi il proprio corpo, tergendolo da capo a piedi e
pettinavan la bruna capigliatura, e pulitissimi tornavano al loro
posto di battaglia. Giacchè può dirsi dall'assedio di Roma essere
stato dal 3 giugno in poi un continuo battagliare.

Andrea Aguilan, già lo abbiamo descritto, era nativo di Montevideo, ma
nero perfetto, Costa pure di Montevideo, era mulatto, cioè di quella
casta che la civilizzazione europea partoriva e poi rinnegava, come
indegna di appartenere alla famiglia umana. Oggi i Lincoln del secolo
decimonono hanno infranto nella polve quell'avanzo di barbarie, quella
vergognosa prerogativa d'indegni padroni ed hanno provato colla
liberazione di milioni d'uomini, che davanti a Dio poco importa il
privilegio d'esser nato bianco, nero od azzurro.

Costa ed Aguilan avean seguito la Legione Italiana di Montevideo in
tutte le sue gloriose fazioni, ed erano tanto entusiasti degli
Italiani, che non vollero abbandonarli alla loro partenza per l'Europa
nel 1848.

Essi eran degni di venire annoverati fra i Legionari Italiani, ed a
cavallo, come assueffati tutta la vita, e fortissimi, essi prestarono
eminenti servigi.

Aguilan, più nobile, avea perduto alquanto di quella sanguinosa
fierezza che distingue i gauci¹ del Rio della Plata, in guerre
continue, ed altro non mangiando che carne macellata da loro stessi.
Non così Costa, il mulatto, di carattere scherzevole, siccome col
pericolo, scherzava anche con un nemico prima di spogliarlo.

    ¹ Uomini vaganti nelle immense campagne dell'America meridionale.

Un giorno, dopo il combattimento del Tassebi (America) si inseguiva il
nemico fuggente. Un povero mulatto, ferito in una coscia e caduto
trovasi disgraziatamente davanti al cavallo di Costa, che rabbioso
d'esser giunto tardi sul campo di battaglia, voleva ad ogni costo
mojar¹ la punta della lancia. Invano il caduto supplicava il feritore;
Costa si ostinava sempre più a dar delle lanciate, ma non poteva mai
raggiungere il corpo del nemico e la ragione n'era ovvia.

    ¹ Mojar, bagnare--I Sud-Americani tengono a disonore di non
      bagnare la punta della lancia, o della sciabola, nel sangue
      nemico nei combattimenti.

Ajutante del comandante della Legione, Costa conduceva un cavallo di
battaglia di ricambio, legato al proprio. Ora si figuri il lettore: se
un cavaliere che spingendo la lancia indietro per aver più slancio a
vibrar il colpo in avanti, colla parte posteriore della lancia
incontra il muso d'un cavallo legato alla coda del proprio e più
forte, ne risulta necessariamente che il più forte cavallo, per non
essere ferito nel muso, s'innalbera e trascina indietro cavaliere e
cavallo.

La scena se non fosse stata tragica, era burlesca, ed il povero ferito
dovette veramente la vita alla bravura del cavallo legato. Una voce
autorevole giunse al Costa. Il mulatto ricordossi ch'egli apparteneva
a gente che non colpiva i caduti, ed il ferito fu salvo. Comunquesia
un pittore avrebbe trovato nella scena descritta da fare un quadro
tragicomico non indifferente.

Largo! largo! urlavano i due militi di colore alla moltitudine d'ogni
età e d'ogni sesso, affollata sulla via che percorreva il convoglio
delle barelle. E chi avesse gettato uno sguardo scrutatore in quella
folla commossa alla vista dei feriti, avrebbe osservato che non tutti
si addoloravano a quello spettacolo.

Un volto schifoso di gesuita, che il vetro di una bottiglia aveva
solcato, rivolto ad un suo compagno di malvagità, sorrideva e si
fregava le mani di contentezza. Colui altro non era che Gaudenzio, che
avea scoperto il pallido volto di Cantoni, e lo credea morente; quando
il perverso s'avvide poi che la barella del ferito era accompagnata
dalla bellissima fanciulla, un brivido di gelosia e di furore corse
per tutto il corpaccio del prete, e co' pugni stretti, con un gesto da
indemoniato, lanciossi verso il giacente e lo imprecava con diabolico
modo. Atraz!¹--hiso de la grandissima!... era proferito dalla maschia
voce d'Aguilan che impennando il suo cavallo, e ricordandosi d'esser
stato domatore, voleva colle ugna del destriero calpestare
l'impudente. Se il Gesuita si fosse trovato dalla parte di Costa,
questo sicuramente mojava la lancia in quel sudicissimo sangue.

    ¹ Frase sovente accompagnata da voce di disprezzo, comunque
      sempre insultante.

Il prete, codardo quant'era malvagio, non aspettò certamente le zampe
del corsiero che lo avrebbero infranto al suolo, ma precipitossi
indietro sulla folla d'ogni sesso e d'età, schiacciando donne e
fanciulli per salvar la pelle.

«Addosso alla spia!» questa voce colpì Gaudenzio come un fulmine,
certo più spaventosa del cavallo d'Aguilan, ed egli accortosene
impallidì da somigliar un cadavere. Era nient'altro che la terribile
voce di Martino Franchi, che per caso tornava dal campo ove avea fatto
prodigi di valore.

«Addosso alla spia!» fu ripetuto da cento voci, e la folla che prima
impediva al convoglio dei feriti di procedere, ora lo lasciò libero e
rovesciossi sul settario di Lojola.




CAPITOLO XXXIV.

L'EQUIVOCO.

La base dell'esistenza del prete
  è la malizia, la menzogna!
            (_Autore conosciuto_).


Gaudenzio si credette spacciato e stava veramente fresco, se la
moltitudine, come abbiam narrato, in luogo di schiamazzare,
confondersi, ondeggiare e rovesciarsi gli uni sugli altri avesse
imitato la pacatezza di Franchi, e somministrato almeno al prete una
pioggia di pugni.

Ma che volete, se il popolo considerasse con calma la propria potenza
e ne sapesse con coscienza e tranquilla risoluzione trarre profitto,
certo non vi sarebbero tiranni, non vi sarebbero impostori.

Il nostro Martino dopo di aver sudato, per avvicinare il gesuita, ma
invano, dopo d'aver tentato d'arringar la folla ed invano ancora,
stanco della giornata oltremodo laboriosa, pensò di ritirarsi per
prendere qualche riposo.

Gaudenzio, che maestro era di ogni malizia, non udendo più la voce di
Franchi, ch'egli avrebbe distinto nel furore d'una tempesta e che
temeva molto più delle ugne del cavallo d'Aguilan, Gaudenzio, dico,
profittando della presenza d'un alto personaggio davanti a lui, che
colla sua gigantesca corpulenza più d'ogni altro lo impediva di
fuggire, annientossi per un pezzo, abbassandosi quanto gli fu
possibile, poi rialzandosi come un energumeno si mise a gridar a
squarcia gola: «Addosso alla spia!» ed a battere coi pugni sui fianchi
del mal capitato colosso, giacchè non lo poteva arrivare più in alto.
Chi fosse l'uomo di smisurata statura, molti de' nostri lettori lo
avranno forse conosciuto. Esso altro non era che il signor B. Busso,
onestissimo repubblicano, che da pochi giorni trovavasi in Roma per
assistere al ridestarsi d'un gran popolo.

Il signor B. da principio, non curava lo schiamazzo della plebe, e
certamente non vi sognava d'esser lui l'oggetto dell'ira popolare, ma
fattone accorto dalle busse del Gaudenzio e da altri che cominciavano
ad avventarsi e seguire l'esempio del gesuita, oh allora egli cominciò
a movere due braccia che sembravan due travi, e non potendo menar
rovesci per la folla compatta, e per l'infinità degli assalitori, egli
lasciò cader la destra sul capo del prete, che andò a dar del mento
sulle proprie ginocchia. Prendendolo poi pel colletto, come se fosse
stato un bambino, lo capovolse, lo afferrò per l'estremità delle
gambe, e rotolandolo sulle teste degli avventati, fece in un momento
de' suoi dintorni, un mucchio di giacenti accatastati gli uni sugli
altri.

Però cosa poteva un solo contro una moltitudine fanatica, e tanto più
fiera ch'essa si trovava in fronte un solo competitore? Poi, secondo
abitudine romana, alcune daghe cominciavano a luccicare nell'aria, e
guai se queste pervenivano ad avvicinare il nostro conosciuto,
fortissimo uomo, ma disarmato. Per fortuna del nostro B. e dell'onore
Italiano, una voce autorevole e terribile fece ristare la moltitudine,
e tutti gli sguardi furono rivolti a quella parte. Il generale
Avezzana, col suo stato maggiore, rientrava in Roma dopo di essersi
coperto di gloria nella brillante pugna di quel giorno.

«Fermi!» fu il grido del maestoso veterano della libertà Italiana.
«Fermi!» e frattanto, seguito da dieci cavalieri, il generale rompeva
la folla col petto del cavallo, dirigendosi verso l'aggredito
straniero ch'egli avea subito riconosciuto, ed indovinato il motivo
dell'aggressione, fece scendere due ufficiali che ajutarono il nostro
B. a montar a cavallo. E dopo poche parole che soddisfecero i
popolani, la comitiva s'incamminò fuori di quella babilonia. Gaudenzio
trovato svenuto al suolo quando la folla si diradò, fu raccolto da
alcune pie Trasteverine, e trattato quale una vittima di patriottismo.
Parecchi popolani dei rovesciati da B. narravano la stessa sera ai
loro amici e famiglie; che se tutti avessero mostrato il coraggio e la
risoluzione di quel tale dalla cicatrice sulla faccia (prodotto dal
colpo di bottiglia di Franchi) la spia non sarebbe fuggita alla
giustizia del popolo.

Ecco come vanno le cose del mondo, e come il più delle volte i
birbanti sono portati in palma di mano!




CAPITOLO XXXV.

I CONFESSIONALI.

                Ed i confessionali servissero a far
                bollire i maccheroni dei poveri...

                --Che ve ne pare?


Una delle opere benemerite dell'umanità, che si attuarono in Roma in
quel breve periodo di sovranità popolare, fu la bruciatura dei
confessionali, e se ne deve l'iniziativa, come abbiamo detto,
all'onesto e coraggioso tribuno del popolo, Angelo Brunetti,
conosciuto col pseudonimo di Cicerovacchio.

Quando gl'Italiani saranno richiesti d'amicizia dall'Austria, ciocchè
può succedere sotto questo spudorato governo (1869) ricordando
Cicerovacchio e Bassi, assassinati vilmente dagli sgherri di quella
nostra nemica, essi ne compiranno l'atto vituperevole e militeranno
sempre a favore de' nemici di essa.

Stole, sottane, mitre e confessionali, e quanti emblemi delle vergogne
Italiane, avrebbero dovuto passare per un auto da fè generale seguito
dall'espulsione completa del pretismo, dal sacristano al Papa. Ma essi
furono invece trattati coi guanti di seta, mentre spiavano e
demoralizzavano quanto c'era di buono in Roma in tempo dell'assedio, e
lo straniero invasore abbondava certamente d'agenti fidatissimi e
zelantissimi nell'interno e fuori della città.

Il prete poi, essendo uno de' suoi attributi principali il fare la
spia, la fa con una maestria insuperabile. Aggiungete a ciò il suo
dominio sulle masse ignoranti e vedrete di quanto danno sia a questo
povero paese la permanenza nel suo seno di questa congregazione
d'uomini, la più scellerata che mai abbia vomitato l'inferno¹.

    ¹ A chi scrive successe di militare sul territorio Romano--Pare
      impossibile quali difficoltà s'incontrino per aver delle guide
      indispensabili in tempo di guerra.--Nemmeno prodigando l'oro è
      facile ottenerle.--E ciò si spiega essendo i contadini, gente
      idonea a far da guida, intieramente in mano dei preti.

La simpatica e maestosa figura del gran popolano di Roma risplendeva
d'una luce celeste al chiarore dell'incendio dei tabernacoli di
menzogna e di corruzione che si effettuava dalla moltitudine davanti
al maggiore dei templi, sulla piazza immensa ove s'innalzano i superbi
obelischi di Menfi.

«Vi sei finalmente arrivato, paron Angelo, alla meta del tuo
desiderio, abbruciando tutte queste scandalose baracche, ove le nostre
donne ingannate e fanatiche, andavano a servir di trastullo a quei
buffoni maledetti di Dio!

«Ciocchè mi duole, Carbonaretto (amico del Brunetti), è che temo non
sia questo un fuoco di paglia che, quando sparisce la fiamma, altro
non resta se non se un mucchio di sudicia cenere, dispersa dal minimo
soffio di vento.

«Sono i birbanti che contaminavano queste baracche con ogni sorta di
vizio, che bisognava eliminare dalla terra classica delle grandezze
umane da essi ridotta a cloaca.

«Temo non saremo capaci di tanto. Comunque sia ti prego a non lasciar
avvicinare tanto quei ragazzi al fuoco, perchè non succeda qualche
sventura.»

Tale era la risposta del grande patriota al suo interlocutore, non
trascurando, mentre lo premevano alti pensieri per la salvezza della
patria, la sua sollecitudine verso i monelli, ch'ei temeva in
pericolo, e che pericolavano veramente nel voler troppo da vicino
attizzare il fuoco alle baracche pretine.

«La Spagna, esclamava il nostro Zambianchi (anche lui intimo di
Cicerovacchio e che non avea perduto una parola del dialogo suddetto),
la Spagna precipitò i frati dalle finestre, son ora pochi anni, e per
non aver estirpato totalmente questa gramigna si trova oggi più
infratata che mai, colla guerra civile, e depressa all'ultimo posto
delle nazioni. Se volessero lasciarmi curare quel cancro dell'Italia,
vi assicuro che presto non si parlerebbe più di briganti, creati ed
alimentati da questa canaglia e dal loro padron della Senna. Certo,
non vi sarebbero più invasioni straniere e cesserebbe questa vita
d'inferno, che si vive, per colpa di costoro, e di governi come loro
pessimi, che li proteggono, e di una generazione d'imbecilli che li
tollerano.

»Mio caro amico, ripigliava il venerando tribuno, tu hai ragione: se
non si sana l'Italia dai chercuti, essa aspirerà invano a redimersi.
Ma dimmi! non si potrebbe trovare il modo di reprimerli, senza
ucciderli¹, per esempio occuparli allo scolo delle paludi Pontine,
migliorare la condizione igienica della Sardegna, delle Maremme,
infine a qualunque opera di utilità pubblica.»

    ¹ Quando pochi mesi dopo, gli Austriaci ed i preti fucilavano lui
      e i suoi due figli, Ugo Bassi e nove innocenti compagni, non
      facevan tante parole e considerazioni.

L'invito ed austero Romagnolo crollava il gran capo in segno
d'incredulità. Egli aveva tanto sofferto nelle mani del negromantismo,
che respirava vendetta da tutti i pori e vendetta di sangue! Il
discorso, un momento sospeso, fu intieramente tronco da un chiarore
straordinario. La gran piazza del Vaticano ne fu illuminata sino ai
più reconditi siti del colonnato. Forse ciò proveniva da maggior
numero di confessionali accatastati, o da qualcuno più ricco in
pitture, e quindi i più incendiabile. Tale chiarore straordinario
scoprì al Zambianchi, che dominava la folla di quasi tutta la testa,
qualche cosa d'insolito nel vacuo del colonnato¹, ed egli si diresse a
quella volta.

    ¹ La piazza del Vaticano è adorna d'un maestoso colonnato a destra
       e sinistra della porta del tempio.

Giunto vicino all'oggetto della sua mossa, egli scoprì tre individui
affaccendati nell'accomodar qualche cosa sul lastrico, e benchè
vestiti da borghese, Zambianchi riconobbe in essi tre servi del
demonio.

Veder un prete e raccapricciare, e sentirsi il sangue montare al capo,
era naturale al Romagnolo, vittima, come abbiam detto, della rabbia
pretina, per esser uomo di liberi sensi ed amico del vero, quando
trovava poi qualche nero fuori della via, egli temeva subito
tradimenti e peggio. E qui era veramente il caso, dimodochè Zambianchi
raddoppiò il passo quando si fu accertato della natura delle belve.
Siccome poi questo colosso a bellissime forme, era diritto come un
palo, ed aveva la spina dorsale inflessibile, quindi per compatta che
fosse la folla, era probabile che i tre impostori vedessero il nostro
amico sin dalla sua prima mossa.

Il lettore si persuaderà che i tre non aspettarono Zambianchi, che
marciava verso di loro a passo celere. Tanto più che, come vedremo,
trovavasi fra i tre un'antica conoscenza del terribile milite della
dignità umana.

Zambianchi era li lì per metter la mano su quell'uno che somigliava
alla visione veduta nella notte della catastrofe di San Leo. Ma sì! i
tre negromanti, che avean tardato per acconciarsi certo arnese sulle
spalle, scivolarono davanti al gigante da sembrar anguille. Il nostro
amico indispettito di vedersi fuggir la preda raddoppia il passo e
mentre toccava quasi con una mano che sembrava una palla da piroscafo,
la spalla dell'ultimo fuggente, questo sparì dietro agli altri due,
che spalancarono una di quelle porticine ad arazzi, ossia di stoffa
che i preti usano per non esser molestati dal rumore che farebbero le
porte di legno, aperte e chiuse dai fedeli imbecilli. Quella porticina
dava adito a corridoj laterali del grandissimo tempio di Pietro, e
Zambianchi imbarazzato nella porticina che s'era rinchiusa sul suo
muso, quasi disperò dell'impresa sua. E se non succedeva quasi per
miracolo una circostanza per essi avventurata, i tre preti erano
bell'andati.

Ma la provvidenza voleva anche questa volta mostrare a questi nostri
zucconi concittadini tutta la malizia di questi neri manigoldi del
nostro paese. E con chi inciampavano i tre fuggenti nel corridojo del
tempio, il lettore quasi lo stenterà a credere: ed io stesso che lo
scrivo mi maraviglio sommamente di tale fatale coincidenza.
Inciampavano nientemeno che con Martino Franchi, che i begli occhi di
una trasteverina avean condotto in chiesa, luogo poco frequentato dal
nostro spregiudicato Bresciano. I due primi lo scansarono lasciando il
nostro amico stupefatto di veder portare tubi da razzi¹ in quel
recinto. Ma il terzo! Dio me ne liberi! quando s'affacciò nella
maschia fisonomia di Martino diede un grido di dolore e gli
s'annuvolarono gli occhi.

    ¹ Razzi alla congreve e molto usati dagli Austriaci, e credo per
      spaventare gl'inesperti giovani Italiani, a cui essi mai non
      recarono danno. Ai preti probabilmente erano stati regalati dai
      loro imperiali amici questi razzi che si adoperarono nella sera
      descritta.

«Birbante!...» era la voce del nostro Franchi, affacciandosi al
Gesuita, e l'eco, ossia la tremenda voce di Zambianchi, ripeteva a
pochi passi. «Birbante!» Povero Gaudenzio! e dico anch'io povero
benchè si tratti d'uno di questi malvagi neri e veramente lo lascio
pensare ai lettori.

Meglio di costoro l'inferno con tutte le sue orribili scotature come è
descritto da codesti adoratori del ventre e delle lussurie.

Giammai sotto l'ugne del leone o del tigre un innocente agnello
trovassi a sì mal partito!

Il Gesuita fra quelle due bagatelle d'amici tremava da capo a piedi, e
prima che veruna interrogazione gli venisse fatta, esclamò: «La vita!
la vita!... per amor di Dio! (e ci tengono sì, alla pelle questi
furfanti!)» Zambianchi e Martino con una mano ciascuno al colletto del
malvivente, maneggiavan coll'altra il tubo, che avean raccolto da
terra e lo contemplavano, Franchi che avea veduto gli Austriaci più da
vicino disse: «Non è questo un razzo, venerando padre? ed il prete:
Dio mi perdoni!... (E sempre con Dio, come se fosse roba esclusiva di
questa sacrilega canaglia), Dio mio perdoni! Sì! sono razzi ed io vi
conterò tutto, se mi date salva la vita.»--Ma tu chi andavi ad
ammazzare con quest'istromento, sacco di delitti? diceva Martino,
misurandoli il pugno sul ceffo.

Zambianchi, distratto sino a quel momento dalla vista del tubo, e
seguendo l'esempio del compagno, preparavasi colla mano chiusa a
lasciarla cascare sul capo della vittima, Gaudenzio era bello e
spacciato, se riceveva quella pesante mazza sul cranio.

Ma Franchi più accorto, e forse più umano, esclamò: «No, amico mio,
noi dobbiamo conoscer prima il filo di questa matassa. E trattandosi
di prete, può esservi alcunchè d'importante per la Repubblica.

»Ove condurremo questo brigante, riprese Zambianchi: metterlo in mano
dell'autorità, lo stesso vale di lasciarlo libero. Dunque? Il
quartiere della Legione Italiana sembrami adeguato ad ingabbiare
quest'uccello, rispose Martino.» E l'altro sospendendo il Gesuita per
il colletto, e colla destra convulsa, crollandolo, gli fece mandar
fuori un ahi!... che sembrava dover essere il suo ultimo, ed aggiunse:

«Anche i migliori tra i nostri si accingono a prottettori di questi
mostri!» I tre, cioè, i due col perverso in mezzo, uscirono da dove
erano entrati e quale fu la loro sorpresa vedendo l'aria illuminata da
stelle cadenti, udendo un fracasso, nello stesso tempo, come d'un
campo di battaglia. E la folla al solito rompevasi il collo per
fuggire. «Era questo il trastullo che preparavate al vostro gregge,
scellerati! urlavano i due nostri amici.--E Zambianchi che s'era
incaricato del tubo dei razzi stava per scaricarlo sulla chierica del
prete, quando la veneranda forma di Cicerovacchio si fece avanti e
vedendo l'atto del Romagnolo, ne trattenne il braccio. Anche questa
volta fu salvo quel nero avanzo di galera e conservato a nuovi
misfatti. «È questa una notte d'inferno.» esclamò il nuovo venuto. E
Franchi: «Proprio d'inferno quando infettano l'aria questi demoni
armati di tali ordigni di carità cristiana». E Zambianchi mostrava al
Brunetti il tubo trovato al Gesuita.

«Io, già l'avevo immaginato, è opera di questi assassini. E di chi
doveva essere se non questo crittogamo del nostro infelice paese.»
Così diceva il venerando tribuno: domani voi udrete gridare al
miracolo da tutti coloro, e da quanti imbecilli nutra tra le sue mura
questa vecchia e putrida donna del mondo. Con queste menzogne
l'umanità è traviata da tanti secoli, immeserita, prostituita. Ed
andate a dire all'ignorante contadino od alla vecchia avanzo di vizi e
di dissoluzioni, che un prete è un impostore?

Noi siamo alla metà (1849) del diciannovesimo secolo e questa
generazione che si millanta civile non si vergogna di udire ogni
giorno i pretesi miracoli della meretrice setta! Coi razzi
austriaci... eh! venivate a fare i miracoli, questa nera razza di
Caino! E questa sventurata Italia non si risolverà a sbarazzarsi di
voi manigoldi del genere umano!...

Lo stato del Gesuita lo lascio immaginare al lettore. Esso trovavasi
fra tre custodi inermi, ma dei quali, il più vecchio e forse il men
forte, era capace di ammazzarlo con un pugno, tutti e tre irritati dal
modo nefando con cui i preti volevano spaventare la popolazione
romana. E veramente non vi fu solo spavento, essendo la folla compatta
e non potendo fuggire colla celerità richiesta, e perciò vi furono
molti feriti, ma felicemente nessun morto.

Zambianchi non volle accompagnare il prete, e ben per lui, poichè
difficilmente esso sarebbe giunto vivo a destinazione. Franchi ed il
Carbonaretto se ne incaricarono.




CAPITOLO XXXVI.

LA DISCORDIA.

                Non la siepe che l'orto v'impruna
                È il confin dell'Italia, o ringhiosi,
                Sono l'Alpi il suo lembo, e gli esosi
                Son gli sgherri che vengon di là.
                                (BERCHET.)


Quando Paride scaraventò il fatal pomo nel consesso delle Dee, egli
non si trovava certamente a Pietroburgo, ma in uno dei circoli di
latitudine che passano per le tre penisole: la Greca, l'Italiana e
l'Iberica, i cui popoli, con tradizioni illustri, con non comune
svegliatezza di spirito potrebbero far chiamare le dette penisole
teste dell'Europa. Ma che per lungo spazio d'intestine discordie, a
cui sono propense queste meridionali nazioni, per le miserabili
conseguenze politiche che ne risultano e che le posposero alla coda
dei popoli civili, noi potremo chiamarle invece calcagne della vecchia
armata guerriera.

Qui mi cade il paragone tra i popoli settentrionali e quelli del
mezzogiorno: se questi fossero meno turbolenti, più concordi e
costanti, ed inflessibili nei cimenti certo il vantaggio rimarrebbe ad
essi, ma, succedendo il contrario, questi restano inferiori ai primi,
non individualmente però, ma collettivamente. Se si aggiunge poi per
l'Italia e per la Spagna l'influenza pestifera del clero, non si
stupirà di trovare in coteste meridionali società un'inferiorità
marcata. Si millantino quanto si vuole le glorie passate, il fatto sta
che alla coda delle nazioni civili dell'Europa, minime per potenza,
per istruzione e prosperità, stanno i popoli delle meridionali
penisole.

Le tre nazioni sono propense alla discordia, ma certo nessuna supera
l'Italiana. In nessuna, è vero, il rovente ferro della superstizione
marcò con segno più indelebile le fatali sue opere. Sede della
Negromanzia del mondo, non poteva succedere altrimenti. E vedete
quindi i discendenti del più robusto ed altiero degli antichi popoli
della terra mingherlini, piccini, curvi della schiena, non dal lavoro,
essi amano il non far niente perchè deboli, ma ridotti tali dalle
genuflessioni, dai baciamani e dalle umiltà insegnate dai preti. E qui
ripeterò forse per la decima volta che se gl'Italiani hanno la
dabbenaggine di perdonare ai neri le torture, gli auto-da-fè e
d'essere stati venduti settanta e sette volte da loro agli stranieri,
essi perdonar non potranno ai loro perversi precettori d'aver loro
insegnato ad esser codardi¹.

    ¹ Quando vi danno uno schiaffo, voi porgete l'altra guancia, vi
      dicono.

Ritornando al mio tema delle discordie italiane, io non accennerò ad
individui, poichè più che a coloro che parzialmente reggevano le sorti
del nostro paese, nel 48 e nel 49, debbasi attribuire la colpa alla
fatalità che da tanti secoli pesa sulla patria italiana, ed all'indole
nostra, bisogna confessarlo, propensa alla discordia. Quand'anche si
tolgano alcune difese e brillanti fatti d'armi di popolo e di
esercito,--ma tutta roba parziale e di povere conseguenze,--l'Italia
del 48 e 49 presenta dei risultati miseri, inconcludenti, fittizi che
la rigettarono in una condizione vergognosa, forse peggiore da quella
da cui si era emancipata con uno slancio sorprendente, fuoco di paglia
però e senza consistenza.

E qui torno sulla poca nostra costanza nei cimenti, non essendovi una
guerra italiana nei tempi moderni che conti sei mesi di vita.

Paragonatemi queste miserie coi magnifici fatti che adornano le lunghe
resistenze degli Americani del settentrione e del mezzogiorno, dei
Greci, dei Messicani, paragonatele e dovremo coprirci il volto di
vergogna.

Termino questo ripugnante capitolo, che sarei troppo lungo e forse
nojoso, se volessi enumerare le turpitudini di chi ha retto e regge
questo nostro sventurato paese ed il pecoresco popolo che tanto si è
lasciato malmenare.




CAPITOLO XXXVII.

L'OSPEDALE.

                Anch'io provai
                La gentil voluttà d'esser pia.
                                (BERCHET).


Oh donna!... se tu fosti veramente creata, certo fosti concepita in un
istante di sorriso dell'onnipotente! e certo il creato sorrise
all'apparizione tua sulla terra!

E che m'importano i tuoi cenci, le tue rughe, le tue malizie, figlie
dell'educazione del prete! Io, ti voglio giovane, bella, pura come
uscisti dalle mani del regolatore dei mondi!... casta, ideale,
fantastica... E quindi, il primo, lo squisitissimo, l'incomparabile
capo d'opera dell'Eterno!

Compagna e consolatrice dell'uomo, tu sei, quando buona, il più
prezioso de' suoi tesori. E seduta, ansiosa di sollevarlo, pia, al
capezzale del soffrente ferito, tu sei un angelo!

In tempo di guerra, cioè quando l'uomo cerca ogni mezzo possibile di
distruggere l'uomo, gli assetati di sangue, sono generalmente
assistiti da benefattrici che, oltre alla custodia dei serventi
ordinari, consacrarono ai soffrenti la preziosa loro esistenza.

La principessa Belgioiosa primeggiava tra le pie donne, che porgevano
la gentile loro assistenza ai feriti, e prediligeva l'ospedale, ove fu
condotto il nostro Cantoni; quella rappresentante dell'alta
aristocrazia italiana non sdegnava di dividere con Ida, la figlia del
popolo, la cura del diletto del suo cuore.

La principessa avea assoldato a proprie spese un reggimento
nell'Italia meridionale, ed ebbe la soddisfazione di vederlo
distinguersi nella gloriosa giornata del 30 aprile. Tanto era il
patriottismo di quella generosa addetta agli ospedali di sangue.

Accanto al letto di Cantoni trovavasi pure l'amico suo Leonida, ferito
anch'egli il giorno 30, e curato dall'amante sua, la gentile Cecilia,
che ricordiamo esser stata la principale attrice nella liberazione dei
prigionieri di San Leo. Era veramente un sollievo per Ida la compagnia
di così eccellente creatura, e così, al capezzale dei loro cari
feriti, esse contrassero quell'amicizia, che quando ferve in anime ben
nate, è la più deliziosa, è la durevole delle felicità umane.

Se eran ben governati i nostri feriti dal sesso gentile d'ogni parte
d'Italia e d'ogni condizione che concorreva al sollievo di quei prodi
sostenitori dell'onor italiano, non eran certo meno ben curati i due
nostri amici dalle passionate fanciulle, che volentieri avrebbero dato
la vita per essi.

Un giorno alla richiesta d'Ida, uno dei serventi maschi dell'ospedale
le recò una minestrina, ch'era stata concessa al Cantoni, dopo molti
giorni di dieta e brodo; Ida ricevè il piatto dalla mano del servente,
ed in quell'atto, un movimento convulso della mano maschile fece
spargere sul pavimento alquanto del liquido contenuto nel recipiente.

La fanciulla con sorpresa alzò gli occhi al volto dell'uomo e rimase
come colpita dal fulmine. Gli occhi suoi si appannarono, e girandosi
per non più vedere l'apparizione sinistra, essa inciampò nel bracco di
Leonida, che trovavasi sdrajato a piè del letto del padrone, e
barcollando per un pezzo rimase col piatto quasi vuoto, lasciando il
povero Cantoni, che avea contemplato la scena, e che cominciava ad
aver appetito, in un dispiacevole digiuno.

Il bracco non curando la confusione successa tra i bipedi,
precipitossi sulla sparsa minestra, ed in un momento ebbe pulito il
suolo; non appena però terminato il pasto, il povero cane, preso da un
tremito mortale, cadde sul pavimento, e dopo d'aver stirato
convulsivamente a varie riprese le gambe ed urlato alcuni lamenti
disperati, morì cogli occhi sbarrati, diretti all'amato suo padrone,
che lo contemplava amaramente compassionandolo senza potersi movere
per soccorrerlo.

Il servente era sparito, e per quante indagini si facessero non si
pervenne a rintracciarlo: Ida però disse a Cantoni: «Io ho ravvisato
il sinistro ceffo del Gesuita, non so se con barba tinta o finta. Ma
certo io conoscerò sempre tra le più folte moltitudini l'orribile
sembiante del mio tentatore.»

Il perverso settario di Lojola era pervenuto ad eludere la vigilanza
dei volontari nel quartiere di San Silvestro, e s'era presentato come
servente nell'ospedale dei feriti, ove abbondavano signore d'ogni
classe, ma si difettava del servigio d'uomini.

Egli avea adocchiato nelle sale e ricercato coll'avidità del bracco le
sue prede. Una volta trovato il giaciglio di Cantoni, non tardò ad
ordire per avvelenarlo, l'infernale trama che abbiam veduto non
riuscire per la miracolosa eventualità di trovarsi sui suoi passi
l'infelice animale.

Che mi vengano poi a cantare i melliflui e malvacei liberali d'ogni
colore la loro libera Chiesa in libero Stato, separazione dello Stato
e della Chiesa, e finalmente la semplice eliminazione del poter
temporale. Io risponderò sempre a cotestoro che non v'è patto
possibile coi lupi e colle vipere certamente meno nocivi del prete.




CAPITOLO XXVIII.

ANZANI E MUNDELS.

JUAN DELLA CRUZ

                Non so se la civilizzazione presente
                colla sua massa di ministri, di
                prefetti, di birri e d'insopportabili
                tasse sia preferibile alla vita selvaggia,
                ma libera ed indipendente.
                                    (_Autore conosciuto,_)


Una sera al ritorno della gloriosa spedizione del Salto, la Legione
Italiana di Montevideo, imbarcata sulla squadriglia Orientale¹,
approdava al Rincon de las Gallinas², e giunta in quel punto essa
contemplò il piacevole spettacolo di varii matreros³, che in virtù
degli ordini anteriormente spediti da Juan de la Cruz loro capo, si
presentavano sul lido con una quantità proporzionata di zez° nel
laccio, ed in men che lo dico quelle vaccine erano rovesciate al suolo
e macellate.

    ¹ La Republica di Montevideo, chiamasi Orientale di Uruguay
    ² Rincon, canto, angolo, specie di penisola formata dall'Uruguay
      e dal suo confluente il Rio-Negro.
    ³ Matreros, indipendenti.
    ° _Zez_, vaccina morta prima di macellarla.

I nostri Legionari, cari ai matreros, e che da loro come da tutti
s'eran meritato il nome di _valenties_ in cento combattimenti, furono
accolti con amore. In poco tempo cento fuochi erano accesi, e fregiati
con dei bellissimi açados¹. E se ne intendevano di carne buona di
vaquillonas, quegli svelti e coraggiosi figli del deserto, assuefatti
alla carne abbrustolata senza verun altro alimento. Un barile
d'acquavite era la sola eccezione, tra tanta gente, vissuta della
parca vita del campo.

    ¹ Açados, arrosto.

Il capo degli indipendenti, Tuan de la Cruz, era il vero tipo di
quella razza. Alto di statura, con un pajo di spalle da Ercole, la
testa coperta di folta e nera capigliatura che corrispondeva
perfettamente alla irta sua barba ed alle pupille sue arcate e
nerissime.

Bello e regolare il suo volto; dagli occhi suoi partiva quel tale
sguardo che non è dato a creatura umana di sostenere. Egli
compiacevasi nel vedere le destrezze dei suoi uomini a preparare il
festino, e la cordiale famigliarità degli stessi cogli Italiani loro
fratelli d'armi.

Un nembo minaccioso da mezzogiorno cominciava ad illuminare
l'atmosfera con ripetuti lampi ed il tuono scuoteva la terra
coll'invadente suo rimbombo. E veramente, appena collocatisi a canto
ai fuochi, e cominciando ciurasqueau¹ una tempesta di vento, grandine
e pioggia disturbò non poco i preliminari del banchetto, ma come gente
assueffatta a tali carezze degli elementi, matreros ed Italiani
ripresero ben presto la consueta ilarità, e lavando la gola con un
trago² d'acquavita, essi furono subito all'ordine.

    ¹ Prender dei pezzetti di carne, gettarli nel fuoco, mangiare
      l'esterno arrostito, e rigettarli ancora al fuoco.
    ² Trago, sorso.

Un'antica ed altissima pianta, situata vicino al quartier generale, fu
accesa con qualche fatica da prima, ma poi, quando erano in fuoco il
legno corroso dagli anni, essa illuminava il campo lottando contro la
pioggia che la voleva estinguere ed il vento che l'attizzava. Tale
luminaria non mancò di divertir molto i giovani Legionari, che
battendo con pezzi di legno l'annosa pianta la facean scintillare e
spruzzare faville sui più vicini che, mezzo ridendo e mezzo
brontolando, finivano per maledirli. Troppi legami di fratellanza però
esistevano in quella prode brigata perchè vi potessero nascere delle
risse.

Come si ebbe mangiato a sazietà dell'eccellente carne e vuoto il
barile dell'acquavita, il temporale sembrò molto meno fastidioso,
tanto più che esso s'era ridotto in una continua, ma soave pioggia.

Juan de la Cruz il valoroso comandante dei matreros, dopo d'aver
pulito il suo coltello sugli stivali¹ e dopo d'avere scosso il suo
poncio² dalla pioggia, fu il primo, a richiesta dei Legionari a
rompere il silenzio comandato dalla fame, e a raccontare per passare
il tempo, il modo in cui aveva vissuto per molti anni l'errante sua
vita, e come avea potuto disciplinare quegli indipendenti selvatici,
ed insoffrenti di qualunque dominio, come lo Stallone de Las Pampas.³

    ¹ Uso di quei paesi, ove mangiando solo carne, bisogna possedere
      un buon coltello ed averne molta cura, nettandolo sugli stivali
      che sono generalmente di cuojo crudo, e chiamati botas siatro
      (puledro). Si ha anche il vantaggio d'ingrassarli.
    ² Poncio, mantello.
    ³ Pampas, immense pianure sulla destra del Rio de la Plata.

«Questi valorosi, che voi avete conosciuto ed ammirato in dieci
combattimenti, e che il mondo crede nemici d'ogni disciplina, sono la
gente più disciplinabile che vi sia. Essi hanno scelto questa vita
errante, piuttosto che rimanere al capriccio dei candillos¹ che sotto
il nome di Repubblicani, altro non eran che capi assoluti della
Repubblica, non meno despoti dello stesso tiranno di Buenos-Ayres. Lo
Statuto era per loro un patto che serviva solo a velare il loro
dispotismo ed a far sancire dai sedicenti rappresentanti del popolo,
da loro stessi creati, ogni specie di nefandezze.

    ¹ Candillos, capi militari.

»Io li ho raccolti in questi deserti e vi assicuro che in quindici
anni che ne sono capo, non ebbi a lamentarmi una sola volta di loro.

»Noi scansiamo quanto possibile incontri con gente del Governo, ma
certamente ogni volta che fummo cercati, ci trovarono, e la mia gente
in nessuna circostanza combatte tanto volentieri quanto contro le
livree.

»A noi un buon cavallo serve per ogni cosa, e quando è stanco, ne
troviamo subito un altro in questi immensi campi ricchissimi di ogni
sorta di bestiame.¹

    ¹ Io ho veramente veduto quelle campagne dell'America meridionale,
      coperte di vaccine, cavalli, pecore, scimie da far meraviglia.

»I momenti d'ozio noi li occupiamo a far selle, lacci, bolle¹,
maniadores² e tutto che ci abbisogna per la vita materiale. E voi
capite quanto sia necessario di tener in regola ogni nostro arnese
indispensabile ad ogni ora per vivere e combattere.

    ¹ Le palle di ferro ricoperte di cuojo e rannodate con coreggia,
      di cui gli Americani si servono con gran destrezza.
    ² Coreggia più lunga per legare i cavalli.

»Anche la vita morale è qui in onore, e tra noi si trova sempre
qualche avanzo dalle scuole cittadine, che insegna a leggere e
scrivere a chi non sa, e nelle nostre serate campestri qualche
vecchio, sperimentato da lunghi anni alla nostra guerra
d'indipendenza, racconta alcune volte novelle e favole, ma sempre
argomenti che possano adornare la vita intellettuale di chi le
ascolta.

«Io sono qui il capo, ma per l'elezione liberissima de' miei compagni,
che, dopo d'avermi eletto, d'altro non si curano, e la mia volontà è
legge, mentre i veri rappresentanti del popolo, eletti come me in ogni
centuria, non si presero mai pensiero di avvertirmi che un altro è
destinato a sostituirmi. Qui non preti, non prefetti, non birri, non
dottori, non quell'ammasso di leggi scritte, che finalmente
s'interpretano sempre dai potenti, come a loro fa comodo. Ma quando
occorre qualche differenza tra gl'Indipendenti (cosa rara) essi
ricorrono a me ed in poche parole la contesa è regolata, senza spese e
cartastraccia.

«Abbiamo le nostre donne (e Juan de la Cruz ne avea una bellissima),
un matrimonio d'affetto, e non v'è esempio d'infedeltà o di risse per
esse. Esse, che vanno a cavallo, come qualunque di noi, hanno cura de'
nostri cavalli di riserva, li conducono in tempo di marcia sul fianco
meno esposto al nemico, con una destrezza unica.

«Noi non marciamo sempre a cavallo, benchè i cavalli nostri sieno
assueffatti a passare i fiumi: alcune volte ci serviamo di canoe
(barche) il maneggio delle quali intendiamo quanto l'equitazione, e
ben ci valgono tra questi immensi corsi d'acqua, poichè noi passiamo
con esse da questi colli orientali, nell'Entrerios, a Corrientes, e
sino nelle vastissime pianure de las Pampas.

«La fama della Legione Italiana si era sparsa tra questi nostri
coraggiosi compagni, squisiti estimatori del valore; e quando si seppe
che eravate, rimontando l'Uruguay, per combattere le orde di Oribes e
di Rosas, essi ardevano dal desiderio di riunirsi a voi e poco
faticarono a risolvermi, essendo io stesso già amico vostro prima di
conoscervi.

«Comunque fosse essendo l'Uruguay ancora infestato da baleniere¹
armate da Rosas, e non potendo avvicinare il fiume a cavallo, io
spesso mi avventuravo in una canoa, e cercavo con essa di recarmi in
siti, ove senza essere scoperto, potessi osservare il vostro arrivo. E
veramente fu dalla chioma d'un grand'albero ch'io scopersi il maggiore
Cavalho amico mio, che veniva in cerca di me mandato dal vostro capo.

    ¹ Sono generalmente barche leggiere che servono alle navi
      destinate alla pesca della balena. Ma nei fiumi del Plata,
      spesso le stesse servono armate in guerra.

»Dall'alto del maestoso e follamente chiomato figlio della selva ove
fosse stato un nemico che m'insidiasse, io lo avrei colpito a morte
come una gazzella, senza che si vedesse d'onde partiva il colpo.
Naturalmente però mi contentai di spaventare l'amico, con un--Alto là!
un po' ruvido veramente, ma siccome seguito dal nome del Maggiore da
me conosciuto, ciò ne modificò l'asprezza.

»Da quel momento la sorte de' miei compagni e la mia, fu
indissolubilmente vincolata alla brillantissima spedizione, ove di
tanta gloria fu fregiato il nome Italiano. E certo nessun potere sulla
terra, sarebbe giunto a magnetizzare come voi, questi miei liberi
figli del deserto.»

»Il Colonnello Angani¹ Comandante della Legione rispose al Comand. dei
matrerosi; Prode Juan de le Cruz, è vero noi ebbimo brillanti fatti
d'armi, che meritarono alla Legione Italiana gli elogi universali, e
la destra dell'esercito Orientale. Onore che stranieri come noi,
appena avrebbero sognato in un esercito giustamente stimato come
valoroso. Ma senza di voi, l'estinto vostro compagno Mundels² e questi
vostri leoni equestri, poco o nulla avremmo potuto fare, giacchè in
questi vostri campi nemmeno si mangia senza cavalli, e noi partimmo da
Montevideo con soli sei cavalli, mentre trovando voi, fummo subito
padroni di ben mille con cui potemmo imprendere ogni operazione.»

    ¹ Il Colonnello Angani, Lombardo è il militare di più modesto
      ch'io m'abbia conosciuto.--Ad Angani la Legione dovette la sua
      bella organizzazione, e le pagine le più brillanti della sua
      storia.--E se Angani avesse vissuto, e fosse stato apprezzato
      come lo meritava, certo l'esercito italiano sarebbe stato
      degnamente comandato.
    ² Mundels, figlio d'un inglese e possidente al Queguary--uno dei
      confluenti dell'Uruguay--fu uno dei più valorosi capi de'
      matreros che accompagnarono la Legione Italiana.

Era bello, veder la gara di questi valorosissimi attribuendosi l'un
l'altro il merito d'una splendida campagna, in luogo di scendere a
basse gelosie. Tale è l'indole del vero merito, della vera bravura. E
la modestia che adornava questi militi del diritto è certamente il più
bel elogio dell'essere umano.

Al silenzio dei capi, successe subito il ronzio delle turbe, che non
potendo dormire, naturalmente dovevano occupare il tempo a qualche
cosa. Dopo d'aver attizzato il fuoco, ed aggiuntovi della legna,
abbondantissima in quei boschi, dopo d'aver tormentato la vecchia
pianta accesa, luminaria del campo, per farle spruzzare delle
scintille e fiamme, ognuno si strinse a canto al fuoco, ove qualche
narratore occupava l'attenzione dei compagni, e spesso ne suscitava
l'ilarità.

Io non tedierò il lettore colle moltiformi storie che uscivano da
questa gioventù ammirabile per coraggio, e dei fatti compiuti a pro
della libertà dei popoli, ma che forse si risentiva un po' della vita
sciolta a cui era assueffatta da tempo. La maggior parte dei racconti
alludevano alle galanterie degli scarafaggi (preti) dei loro paesi,
così astuti nella seduzione delle donne, massime nei villaggi. Ed
anche con episodi di questa brutta gente non voglio nauseare chi
legge. Farò cenno soltanto di alcune narrazioni di quella notte, che
provano l'indole della gente che mi accompagnava.




CAPITOLO XXXIX.

NELLO E CARBONIN.

                L'ardue imprese non temo, l'umili non sprezzo.
                                               (TASSO).


Nello, uno dei forti Liguri che formavano il nucleo principale della
Legione Italiana di Montevideo, raccontava le molte miserie, e
patimenti sofferti in casa di sua madre, per la brutalità d'un
patrigno.

»La mia infanzia, egli diceva, fu una serie di dolori. Battuto
atrocemente per il minimo motivo, e sovente messo fuori di casa di
notte, anche nell'inverno coi nostri monti coperti di neve, io ero
obbligato di cercarmi un ricovero nel deposito delle foglie di
castagne che si raccoglievano e farmene lettiera. La mia povera madre,
che mi amava teneramente, era sovente essa stessa vittima di quel
mostro. E guai s'essa avesse avuto l'aria di difendermi. Ciò più mi
feriva ancora dei maltrattamenti usati al mio corpiccino da quello
scellerato, perchè anch'io amavo tanto la mia buona genitrice.

»Il mio patrigno era un cocchiere e teneva vettura d'affitto. Non
occorre dire che appena mi sentii capace di guidare un veicolo, egli
stesso m'imbarcava sopra il sedile, se no eran staffilate peggio dei
cavalli. Colla differenza ch'egli non stimava abbastanza il progresso
delle mie membra, dovuto alla mia forte costituzione, all'esercizio
quasi continuo in cui vivevo, e finalmente alla buona cena con cui mi
trattavo nelle osterie della via, sempre propense a favorire i
cocchieri, colla speranza d'aver viaggiatori. Una sera, secondo il suo
solito, dopo d'aver bevuto oltremodo, egli cominciò a maltrattare mia
madre, pria con parole, e poi con schiaffi e pugni. Avevo quindici
anni--e questo pugnale, acquistato nei miei viaggi, mi batteva la
cintola, come se vi avessi un cilicio; i miei occhi s'intorbidirono, e
non vedevo che sangue. Avevo la sinistra al colletto del malvivente
inclinato sulla giacente mia madre, la punta del mio ferro già passava
la clavicola ed io certo lo immergevo sino alla guardia come se fosse
stato nel burro!

»Un grido di mia madre mi trattenne. Essa aveva veduto luccicare
l'acciaro nella mia mano. Allora mi contentai di rovesciare sul
pavimento l'ubbriaco.

»Sollevai mia madre, ed ambi piangemmo quasi tutta la notte insieme.

»Alla mattina, col pretesto di un viaggio vicino, attaccai un calesse
col miglior cavallo, giunsi a Genova, vendei l'uno e l'altro, e presi
subito passaggio per Montevideo.»

A Nello colla sua storia un po' seria subentrò Carbonin. Questi era
proprio dell'interno della città di Genova, del celebre quartiere di
Portoria, e faceto fu veramente il suo racconto nel grazioso dialetto
genovese.

»Io all'incontro ebbi un eccellente padre, cominciò Carbonin; e l'amor
suo per me contribuì forse a farmi più _bimbolo_ che non lo fossi per
natura.

»Tra le facezie da me perpetrate al mio buon genitore, io conterò
solamente la seguente;

»Un giorno non avendo soldi da divertirmi presi il _rescentà_¹ di casa
ed andai a venderlo a Sottoriva².

    ¹ Rescentà.--Specie di secchia in rame.
    ² Specie di strada coperta o Bazar ove si compra e si vende ogni cosa.

»La nostra casa era al mercato del pesce e tra questa e Sotto-riva vi
è un pozzo comune ov'io soleva attinger acqua per uso di casa.--Il
_rescentà_ mi è cascato nel pozzo! io esclamai presentandomi a mio
padre con finte lagrime.

»Non piangere, mi disse quell'eccellente cuore, noi andremo col
rampino e lo pescheremo.

»Ci vuol'altro, pensavo tra me, per pescare il _rescentà_, e facendo
il gnorri e l'afflitto seguitai mio padre, che alacramente
ricammminavasi verso il pozzo col rampino, quasi certo di raccogliere
presto lo smarrito utensile. Giunto al pozzo, mio padre gettò il
rampino e dopo vari infruttuosi tentativi, si fermò stanco, e fisse
nei miei i suoi occhi.

»Io con quella ingenua furfanteria che mi conoscete--«Padre! dicevo
con voce melliflua. Gettate un po' più sottoriva.

»Aggiungevo così lo scherno al delitto!

»Povero padre! conosco oggi, quanto bene mi voleva quella santa
creatura. Egli senza alterarsi dopo d'aver faticato invano per un un
bel pezzo, mi disse: Vieni, saremo più fortunati domani.»

A Nello e Carbonin successero altri narratori di cose facete, che
lungo sarebbe raccontarle.--Tutte però provavano di che classe di
gente era composto quel corpo. Prodi, sino all'eroismo, ma non roba
d'ordine, come l'intendono i moderati, e sopratutto poco devoti a
Madre Chiesa ed a' suoi ipocriti ministri, come lo provarono
all'assalto della Colonia¹, avendovi fatto fare da cuoco al reverendo
curato, fatta servire a tavola la casta sua Perpetua, ed essendosi
rivestitisi quei bei musi di Legionari cogli abiti sacerdotali, con
cui funzionarono quella notte, al chiarore delle sacre torcie, al
suono dei sacri cantici e colla gola mediocremente lavata dal vino che
correva per le contrade della città deserta².

    ¹ Paese sulla sponda sinistra del Plata--a circa cento miglia a
      tramontana di Montevideo.--
    ² Istorico.--Il nemico avendo ordinato alla popolazione di
      evacuare la città, mise fuoco alle case, le soldatesche prima di
      abbandonarla ruotolarono fuori molte botti di vino e spiriti con
      cui si ubbriacarono e poi lasciarono spandere.




CAPITOLO XL.

PALESTRINA.

                I fratelli hanno ucciso i Fratelli
                Quest'orrenda notizia vi do.
                                (MANZONI.)


«Non odi? diceva il sergente Carbonin a Rota, suo luogotenente: «Non
odi il rumore di gente che s'avanza alle nostre spalle: saranno
nostri!»--E mentre il tenente porgeva l'orecchio per accertarsi del
rumore, che veramente si facea sempre più vicino, un suono di tromba
toccando alla carica, mise in tumulto tutto il campo dei Legionari
Italiani e degli altri corpi formanti la prima spedizione uscita da
Roma contro le truppe Borboniche nel 49. Il generale papalino Zucchi,
conoscendo la forte posizione di Palestrina, tentò di assaltarla di
notte per sorpresa, ed avendo preparate le sue colonne d'attacco al
fronte della città verso mezzogiorno, mandò un corpo di Spagnuoli ad
attaccare i Romani alle spalle del loro fianco destro verso
settentrione, in meno scoscesa posizione.

I Romani ebbero sentore del movimento e si trovarono preparati a
ricevere il nemico. Essi però non s'aspettavano ad un attacco alle
spalle, ciocchè produsse qualche confusione nella nostr'ala destra,
ove gli Spagnuoli caricarono risolutamente protetti dalle tenebre.

La confusione però durò poco e guidati da prodi ufficiali, e da alcuni
sott'ufficiali avanzi delle guerre americane, i nostri Legionari, dopo
d'aver piegato un momento, si precipitarono sul nemico, che
sbaragliarono completamente. Ciononostante perdemmo alcuni valorosi in
quel conflitto notturno, e l'alba rischiarando il campo della strage
mostrava le marziali fisonomie di Rota e di Carbonin, distesi
cadaveri, ed attorniati da cadaveri nemici.

Rota e Carbonin erano caduti al posto di guardia loro assegnato, senza
cedere un palmo di terreno. Il loro petto era crivellato di ferite.

Assicuratosi che l'attacco sulla destra aveva avuto luogo, il generale
Zucchi lanciò le sue colonne sul centro e la sinistra, ove, favoriti
dalle posizioni e comandati dai valorosi Manara¹ e Zambianchi, i
Romani ricacciarono gli assalitori nel piano con tanto impeto da non
lasciar più loro il tempo di riordinarsi.

    ¹ Il colonello Manara di Milano, è una di quelle individualità
      militari, difficile da rimpiazzarsi. Egli avrebbe ben degnamente
      guidato l'esercito italiano a decisiva battaglia.

La vittoria fu completa, ma la celerità del nemico nel ritirarsi e la
mancanza di cavalleria per parte nostra, resero i risultati di quel
brillante fatto d'armi insignificante.

Comunque fosse il Borbone ed i suoi alleati di Spagna ebbero una prima
lezione dai coraggiosi figli della Republica, che avean prima l'aria
di disprezzare.




CAPITOLO XLI.

VELLETRI.

                Les Republicans sont des hommes,
                Les esclaves sont des enfant.
                                    (CHENIER.)


Io non mi fermerò a narrare il bene e gli errori commessi da chi
reggeva le sorti della Republica Romana. Ricorderò soltanto che quando
uno straniero qualunque invade il paese, ogni soldato, dal piffero al
generale in capo di quell'esercito straniero, dev'essere trattato come
assassino, e non con i guanti di seta, come generalmente succede in
Italia.

E qui mi colpisce ancora la desolante, la sciagurata idea del prete,
che ha fatto di questa terra di delizie una villeggiatura allo sgherro
straniero, e di questo popolo, che pure è stato qualche cosa nel
mondo, una famiglia di servi e di prostitute.

Sì! li ho veduti io colle loro facce rubiconde dalle vivande e dal
vino questi scarafaggi marciare davanti le colonne straniere col
crocifisso alla mano, servendo loro di guida e sorridendo alla folla
dei villani da loro ingannati come se avessero voluto dire: «Qui noi
vi conduciamo i liberatori! E veramente i neri nel Croato e nel
Bonapartesco trovavan sempre i liberatori del ventre, minacciato dallo
sdegno e dall'insofferenza di questo popol tradito!

I sacerdoti dell'Incas, i Papas, gli Ulema, i Bonzi pugnano alla testa
del loro popolo contro gli invasori stranieri: solo questa schiatta di
traditori che fanno capo a Roma non pugnano perchè troppo codardi, ma
vendono sempre allo straniero il loro nativo paese! «E Cristo teco
alfine non s'adira! (Petrarca).»

A Velletri l'esercito borbonico fu una seconda volta snidato dai
Repubblicani, ed il re in persona lo comandava allora.

L'esercito nemico, fortificato nell'antica Velitre dei Volsci, aspettò
di piè fermo l'avanguardia dell'esercito republicano, il cui oggetto
non era d'attaccarlo, ma di non lasciarlo fuggire, siccome
annunziavano tutte le informazioni raccolte per via, e non credendo
che il grosso dell'esercito nostro comandato dal generale in capo
Roselli potesse tanto ritardare.

I Borbonici, molto superiori di forze e vedendo davanti a loro poca
gente, tentarono una sortita, ove si distinse particolarmente la
cavalleria napoletana, ad onta d'esser il campo di battaglia poco
adequato per cavalli.

«Guarda, diceva Ida a Cantoni, ancora convalescente dalle sue ferite,
con che furia caricano quei cavalieri napoletani i pochi lancieri di
Masina¹ e come fuggono i nostri!» I nostri veramente non fuggivano, ma
per vizio assai comune nei cavalli italiani male addestrati, essi non
potevano trattenere i focosi animali spaventati dalle cannonate e
dalle fucilate che mai non avevano udito.

    ¹ Masina è la più bella figura marziale, che io m'abbia veduto
      nell'esercito Italiano. Egli e Daverio furon gli eroi della
      giornata respingendo l'attacco del nemico con un'audacia degna
      de' tempi antichi. Ambi, Masina e Daverio, morirono il 3 Giugno;
      i loro cadaveri furono trovati in mezzo alle riserve dei
      quarantamila soldati del Bonaparte che ci attaccarono
      traditoriamente in quel giorno fatale. Daverio era moralmente e
      fisicamente il ritratto d'Anzani.

La strada, ove ebbe luogo quella carica di cavalleria era incassata,
tagliando quasi ad angolo retto delle collinette coperte di vigne; sui
ciglioni di quelle colline, erano scaglionati distaccamenti della
Legione Italiana, e come riserve, alcuni uomini d'un reggimento
pontificio allora al servizio della Repubblica.

Due pezzi d'artiglieria erano collocati indietro delle linee
repubblicane, in posizione dominante.

Il terreno, occupato dai nostri, come si vede, era adequato per una
bella difesa. Verso le 10 antim. l'esercito Borbonico prendeva le sue
disposizioni per la sortita e l'attacco. Una forte colonna di fanteria
sortiva per la strada principale, preceduta da uno squadrone di
cavalleria, e sui suoi fianchi, numerose linee di tiratori
s'avanzavano per le vigne attaccando a fucilate i nostri fianchi. Lo
sforzo principale del nemico era sul fianco del nostro corpo, situato
in posizione che tutto dominava e che si poteva chiamare l'obbiettivo
del campo di battaglia. E veramente, padrone di quelle alture, il
nemico, colle preponderanti sue masse, ci avrebbe avviluppati e
minacciati nella nostra ritirata. Ma in quel punto trovavasi
l'intrepido colonnello Marrocchetti¹, comandante della Legione
Italiana, e di tutta la vanguardia. Con lui stavano Masina e Daverio,
che valevano un esercito.

    ¹ Il colonello Marrocchetti avanzo delle guerre di Spagna,
      d'America e d'Africa, comandante la Legione Italiana a S.
      Antonio, ove fu ferito. Egli dopo di aver servito nella Legione
      molti anni fu uno dei 78 che da Montevideo vennero in Italia nel
      48. Erano intrepidissimi militi.

Il colonnello Marrocchetti dopo d'aver ordinato ai Legionari di
coricarsi, e lasciar avanzare il nemico senza far un tiro, quando
questo giunse a breve distanza, ordinò la carica, e come leoni sulla
preda, si precipitarono i Repubblicani sui Borbonici, e si portarono a
bajonettate sino dentro Velletri.

Nel centro le cose andavano diversamente, la colonna di fanteria
s'avanzava impavida per lo stradale. Lo squadrone di cavalleria in
testa, incontrossi con pochi esploratori a cavallo dei nostri, si
caricò, e dopo alcune sciabolate, i pochi voltaron faccia, e spinti
dal nemico alle reni i loro cavalli novizi si abbandonarono a furia ad
una fuga a carriera, senza più poterli frenare.

Chi scrive trovavasi a cavallo col suo fedele Aguilan nella strada
incassata tra le linee nostre di fanteria e la poca gente a cavallo.
La corsa dei Repubblicani sembrò ad esso poco dignitosa, ed egli
assieme al suo valoroso assistente attraversarono i cavalli in corsa
per fermare i fuggiaschi. Imprudenza che quasi gli costò la vita, e
quella del suo compagno. Giacchè i cavalli infuriati che giungevano
sul luogo a carriera, trovando gli ostacoli di cavalli attraversati,
rovesciarono cavalli, cavalieri, e cadendo alcuni dei fuggenti stessi
formarono un gruppo informe a catafascio, che naturalmente divenne
facilissima preda al nemico.

E veramente i Borbonici sopraggiunti inseguendo i fuggenti,
cominciarono a menar sciabolate a gente incapace di difendersi, ed a
gridare: «Arrendetevi!» I caduti eran tutta gente poco disposta alla
resa, e sbarazzati dai cavalli, essi si atteggiarono a menar le mani.
Ma cosa avrebbe potuto un numero sì sproporzionato? morire da forti.
Così però non l'intendevano Cantoni ed Ida. Essi non perdevano di
vista l'amato loro capo, ed accennando il pericolo, al bravo capitano
Airoldi, in riserva con una compagnia di ragazzi¹ tutti si precitarono
alla riscossa.

    ¹ Io fui sempre d'avviso per la formazione di corpi di ragazzi, e
      sono persuaso che con essi si possono avere i migliori militi.
      In questa circostanza mi salvarono la vita, in ogni città
      Italiana v'è sempre una esuberanza di fanciulli, orfani o con
      poveri parenti. Organizzati ed istruiti, essi potran formar il
      nerbo dell'esercito nazionale, e togliere dalla società
      l'elemento corrotto, Italia lo farà quando avrà un Governo.

Cantoni pel primo, saltando al dissopra dell'informe catasta, gettossi
tra me ed un nemico che mi travagliava da vicino, e contro cui io
difficilmente mi difendevo essendo rotto dalle contusioni, e mentre il
Borbonico mi feriva, forse con un colpo sulla testa, la sciabola
liberatrice lo colpiva e bestemmiando si ritirava col braccio
penzolone.

Ida armata della lancia d'un lanciere caduto, tempestava a fianco
dell'amante. Io giammai avrei creduto la bellissima fanciulla capace
di tanto eroismo; essa somigliava un demone colla faccia d'angelo. La
svelta schiera dei giovinetti, come se fosse in un campo di
ricreazione, lanciavasi a corpo perduto, ed al grido di _Viva
l'Italia!_ maravigliava quanti nemici si trovava davanti.

Intanto l'ala destra nostra, vittoriosa obbligava anche il centro e la
destra del nemico, che potevan esser tagliate, a ritirarsi
precipitosamente. Cosicchè tutto l'esercito borbonico fu ricacciato in
Velletri. Mentre la vanguardia dell'esercito repubblicano trovavasi
impegnata, il corpo di battaglia e la retroguardia dello stesso, che
erano stati ritardati per aspettare i viveri, s'avanzavano, ma non
giungevano che molto dopo la ritirata del nemico.

Qui, ad istruzione della gioventù italiana, io devo accennare ad un
inconveniente ben grave nella guerra nostra. A me risuona ancora
nell'orecchio, il maledetto grido: _di pagnotta e paga_, con cui mi
salutavano i miei primi votontari nel 48. A me assueffatto coi
valorosi Americani, ai quali un pezzo di carne era sufficiente
alimento, doveva veramente sorprendere di trovarmi obbligato a
condurre dei carri per le montagne, per dar tre pasti al giorno ai
miei soldati. Meglio desistere dalle aspirazioni di libertà e di
indipendenza, se non si è capaci di passare per le privazioni
inseparabili dalla vita dei campi.

Io so esser bene: che il milite abbia, se possibile, il pane ogni
giorno, la sua minestra con vino, ecc. Ma, per esempio, quando vi sia
del pane solo, o della carne sola, si deve per ciò far meno il proprio
dovere?

Per il mercenario che vive della pagnotta, e altre aspirazioni non ha
che la pagnotta ed il soldo, io capisco le mormorazioni, ed anche il
rifiuto di servizio; ma per il milite patriota, per il volontario al
servizio della causa santa del suo paese, ciò non dovrebbe essere,
perch'egli deve andar superbo di qualunque disagio sofferto.

Potendo vivere di carne sola un esercito qualunque si trae
d'impedimento, valgano ad esempio gli eserciti agguerriti del Rio de
la Plata che non conducono secoloro un solo carro; non proviande,
quindi non carri, non un mondo di addetti alle commissarie, alle
distribuzioni ecc., e certamente meno furti e dilapidazioni. Con una
truppa di bovi, proporzionata ad ogni corpo, o di pecore, ecc., facili
a moversi in ogni senso sui fianchi, o nella retroguardia, la gente
non si trova mai affamata, se tal servizio è fatto con intelligenza ed
avvedutezza.

Ciò non toglie che in tempi meno urgenti, non vi debbano esser carri,
marmitte, pentole, pane, vino, ecc., e tutta quella ciurma
d'imbarazzi, che accompagnano un esercito nostro, e che ne disturbano
e sovente paralizzano i movimenti.

Accennando al solo alimento di carne, io alludo all'America
meridionale ove tale costume è generalizzato. Io so però che non ebbi
difficoltà ad Assueffarmivisi, siccome chiunque appartenne alla
Legione Italiana di Montevideo, e credo quindi non difficile
assueffarvi la gioventù nostra, destinata a passar ancora per delle
forti e disagiate prove, prima di poter gridar al mondo: Noi siamo i
padroni della nostra terra, e l'Italia ha cessato d'esser una
menzogna.--Il 67 nell'agro Romano, ove vi fu veramente dell'eroismo
per parte della gioventù nostra nelle varie pugne, si mancò al solito
di costanza, non si volle adattarsi a mangiare carne sola,
abbondantissima in quelle contrade, si volle pane ad ogni costo, e non
si poteva ottennerne per tanti motivi, cioè, per non aver forni
sufficienti, e per esser intercettato il pane nostro dal sediciente
governo italiano. E a tutto ciò diede l'ultimo crollo in quella
gloriosa e sventurata campagna, il tradimento del governo e dei
dottrinari!

Nella circostanza che abbiam descritto (Velletri 1849) successe dunque
che il corpo principale dell'esercito Romano, fermo a Zaccarolo in
aspettativa delle razioni da Roma, perdette un tempo prezioso e ciò fu
il motivo d'aver potuto il re di Napoli far la sua ritirata non
disturbato. La vanguardia all'incontro, coi suoi pochi cavalieri
montevideani, avea trovato nelle tenute cardinalesche, bestiame ad
esuberanza con cui fece lauto pasto. E dalle informazioni prese dai
viandanti, e gente del paese, il vecchio ed esperto Marrocchetti,
conoscendo che l'esercito borbonico preparavasi a ritirarsi, sollecitò
come abbiam veduto, e raccolse ciò nonostante sui campi di Velletri un
bel frutto della campagna. L'esercito repubblicano giunse tardi alla
vista di Velletri, la ritirata era già cominciata, al che l'esercito
borbonico attese più marcatamente dopo la sua sconfitta coll'invio
sulla via Appia che conduce a Terracina, di tutte le grosse
artiglierie e bagagli. La cavalleria nemica, scaglionata a destra e
sinistra della strada per proteggere la ritirata, e i suggerimenti di
quanto s'era saputo ed osservato non valse a persuadere il generale in
capo delle intenzioni del nemico. Dimodochè alla mattina seguente
l'alba rischiarava l'esercito borbonico, lontano, lontano sulla via
Appia, marciando precipitosamente verso Terracina.




CAPITOLO XLII.

ANCORA VELLETRI.

                La pluralità dei governanti nei
                tempi urgenti è la rovina della
                Republica.--


Uno degli errori commessi dal Governo Romano fu certamente d'aver
concentrato in Roma tutte le forze della Republica. Certo ciò era
desiderato dal Buonaparte e compagni, e rese facile il compito della
loro infame campagna. Se essi non avessero avuto abbastanza di
quaranta mila uomini per assaltar la capitale ne avrebbero inviato
cento mila. Dopo le vittorie di Palestrina e Velletri sull'esercito
borbonico, quell'esercito era intieramente demoralizzato, dir basti
che i suoi soldati furon fatti uscir di notte da Velletri senza scarpe
per non far rumore, e si sapea positivamente ch'essi fuggivano ognuno
cercando di guadagnar la propria casa. Che occasione per impadronirsi
del regno e dar la mano alla Sicilia eroicamente lottante!

A Bocca d'Arce, ove s'inviò un distaccamento nostro, all'apparire dei
bersaglieri di Manara una divisione borbonica, comandata dal generale
Vial, fuggiva.

Le deputazioni delle provincie Napoletane giungevano ad invitarci
d'invadere, assicurandosi delle buone disposizioni a favor nostro in
ogni parte del regno.

La Sicilia intiera era ancora un altro non ultimo motivo che doveva
spingere ad invadere il Napoletano.

In luogo di localizzare la guerra in una città indifesa, con diciotto
miglia di circuito, potevasi far la guerra nazionale nella campagna
con dei mezzi immensi esistenti allora in Roma, trasportando la sede
del governo in un punto forte, come Orvieto, per esempio, o altro, che
non mancano nelle falde dell'Apennino, oppure marciando il Governo
colle colonne Repubblicane, com'è successo in tante parti d'America,
ed allora la perdita della Filadelfia¹ Italiana non solo sarebbe stata
insignificante, ma avrebbe servito d'imbarazzo al nemico, obbligato di
tenervi forte presidio.

    ¹ Nelle guerre d'indipendenza degli Stati Uniti, essendo allora
      Filadelfia la capitale, minacciata dagli Inglesi, il Governo
      abbandonò la città e si ritirò coll'esercito nell'interno del
      paese.

Nulla di tutto ciò si fece, si richiamarono in Roma una divisione
esistente in Bologna, l'esercito vittorioso a Velletri, il
distaccamento già entrato nel regno per Bocca d'Arce ed infine tutte
quante le forze esistenti sul territorio della Repubblica, e così si
diede agio al nemico di finire con un bel colpo!--Dementi che potevano
sostenersi indefinitivamente e con buon successo se sparsi sul vasto e
montuoso territorio dell'Italia del centro e del mezzogiorno!

Di più ci fu tolto l'onore di cadere per gli ultimi, se cader si
doveva, nella gloriosa tenzone sostenuta dall'Ungheria, da Venezia e
Roma.




CAPITOLO XLIII.

SAN SILVESTRO.

                Les cloitres, les cachots ne sont point son ouvrage;
                Dieu fit la libertà, l'homme a fait l'esclavage.
                                                 (CHENIER.)


Come già dicemmo, la Legione Italiana era acquartierata in Roma nel
Convento di San Silvestro, che fu già di monache, e come dissero
alcuni scrittori ragionati un'_harem_ dei moderni sacerdoti di Venere
e Bacco, che per isventura d'Italia governano Roma.

Il lettore ricorderà che nella notte dell'auto-da-fè dei confessionali
il gesuita Gaudenzio era stato rinchiuso in detto quartiere.

Che i Legionari non fossero poi quei carcerieri, conosciuti massime
dai detenuti politici, e sì famosi per crudeltà e vigilanza, tutti
ponno supporre, ma si sapeva pure che Gaudenzio era stato chiuso nei
sotterranei del convento, ove gli si passavano i viveri necessari, e
da dove sparì una bella mattina, non essendo stati mossi i catenacci
del portone, e non trovandosi nello stesso indizio alcuno di violenza.
L'antipatia dei giovani militi per il prete era troppo grande da
lasciar supporre, che si fosse favorita la fuga del malvivente, poi le
chiavi non eran mai uscite dalla custodia dell'ufficiale di guardia.

Tutte queste considerazioni eran passate per la testa del nostro
Martino Franchi, che Zambianchi accusava d'aver lasciato fuggire il
sorcio.

Comunque fosse le spedizioni di Palestrina e Velletri, avevano
impedito ai nostri amici di occuparsi del Gesuita; tornata però la
Legione in quartiere, dopo Velletri, e giuntavi di sera, Franchi
invitò Zambianchi e Cantoni ad una investigazione nei sotterranei.

Muniti delle chiavi e di torcie, i quattro amici (diciamo quattro
perchè Ida colla sua curiosità donnesca, non aveva voluto perdere sì
propizia occasione, per conoscere i segreti d'un convento da donna:
poi trattavasi di quel misterioso individuo che già tante volte l'avea
tribolata, perseguitata e che giustamente ella poteva chiamare il suo
malefico tentatore),--i quattro amici dunque s'avanzarono verso il
portone, lo aprirono e cominciarono a discendere in quella bolgia, ove
la carità cristiana avea precipitato cristianamente un numero immenso
d'innocenti vittime, la maggior parte per non più tornare a riveder il
firmamento. Al chiarore dell'apertura del portone i pipistrelli
schifosi svolazzavano nell'oscuro spazio, ed alcuni avean profittato
del momento per sprigionarsi e solcare l'atrio colonnato del convento.

Colle mani diradavansi le ragnatele che non solamente ne ingombravano
gli angoli della scalinata, ma spesso attraversavano la discesa ai
viandanti posandosi spiacevolmente sul loro volto. Il topo, che
probabilmente credevasi il naturale padrone del sotterraneo, appena
movevasi dall'immondo pasto, per aprir un varco agli esploratori. Esso
era senza dubbio il discendente dei mangiatori di cadaveri, in tempi
in cui questi erano numerosi e così numerosi i conviti. Al suo dente
roditore dovevasi certamente la diminuita quantità di scheletri
esistenti, ciò che menomava quindi i corpi di delitto della razza
reproba, che avea presieduto alle carneficine umane.

Le catacombe e i sotterranei di Roma sorprendono colla loro frequenza
ed estensione; essendo però il terreno composto di un tuffo
facilissimo a scavare e tenace abbastanza da potervisi praticare volte
senza pericolo, agevole ne diventava l'esecuzione.--Tanto più
frequente, poi esserne dovea questa ove si ponga mente alla ricchezze
accumulate dai nipoti dei padroni del mondo, che dovevano cercar
ricoveri da nasconderle, e sovente anche per salvare la vita dalle
irruzioni sì frequenti e terribili dei nemici di Roma.

Ai discendenti degli antichi Romani, successi i preti, anche
ricchissimi, diffidenti per il malo acquisto, e scopritori di quei
raffinati supplizi, di cui solo un chercuto è capace, i sotterranei
vieppiù si moltiplicarono, massime sotto i conventi¹, sotto le chiese,
sotto le abitazioni di prelati e dei principi. Il sotterraneo di San
Silvestro era dei meno importanti; non vi mancavano però celle per i
condannati e le condannate in quantità ragguardevole e tutte scavate
nel tuffo.

    ¹ Con cui i conventi dei maschi comunicavano con quei delle
      femmine.

Di queste celle alcune erano chiuse, altre aperte. Tutte mandavano
fetore di cadavere, e se il sotterraneo non si fosse aperto in un
spazio assai vasto, i nostri amici eran forse obbligati di tornare
addietro per non poter resistere a tanta pestilenza.

I quattro non eran gente da spaventarsi di poco, ed innoltratisi al
chiaror delle torcie in un corridojo più spazioso, essi poterono
osservarvi cose da loro non mai viste, e che avrebbero intimorito
chiunque meno assuefatto ai perigli ed alle nequizie degli scellerati
sedicenti servi di Dio! Qui, e là appesi alle pareti ogni specie
d'istromenti di tortura: la cuffia del silenzio¹, e non pochi eran gli
scheletri, che la conservavano ancora nell'informe loro teschio; le
tenaglie immense con cui fratturavansi le ossa, i cavalletti di metallo,
su cui sedevano gli sventurati dopo d'averli resi roventi con fuoco
interno, i ceppi, come tormenti preparatori a tormenti maggiori, le
corde insaponate con nodi scorsoj da appiccare per il collo o per
qualunque della membra, botti con chiodi a punta interna, ove si
rotolavano gli sventurati, che forse avevan dubitato dell'infallibilità
del Papa; e per gli innocenti, a cui si volevan togliere, i soldi, la
figlia o la donna! E quando si pensa che esiste ancora questa canaglia
nel consorzio umano, in questo secolo di civilizzazione,--che dico
esiste! anzi trionfa nelle miserie dei poveri popoli, grassamente
sovvenuta dai potenti!!...

    ¹ Era uno strumento che impediva alla vittima di aprire la bocca.

E credon forse le genti che, potendolo, i preti non tornerebbero
ancora alle torture ed ai roghi? Sicuro, con tanta alacrità come nel
Medio Evo. E qui bisogna confessarlo: se l'umanità non progredisce
come dovrebbe, essa almeno ha fatto un gran passo, togliendo ai
chiercuti il potere di pascersi di carne umana!

Tra gli stromenti di tortura appesi alle pareti, esistevano teschi
ancor attinenti al busto per gli ossami del collo, e che accusavano i
patimenti infiniti sofferti in quelle terribili murature.

Ida, piegando sotto la sensibilità squisita della sua natura di donna,
quasi sveniva nelle braccia di Cantoni all'orrendo spettacolo, ma la
rauca voce di Zambianchi che gridava: «Venite qui,» la ridonò ai suoi
sensi, e barcollando essa seguiva l'amante verso l'amico, che da
destra del corridoio invitava i compagni, a condividere l'inaspettato
ed orrendo spettacolo da lui scoperto.

Era questo l'ossario... Alla destra del corridojo, incavato nel tuffo,
eravi una specie di rettangolo alto circa 10 piedi dalla superficie
del suolo, e forse colla stessa profondità al dissotto. Tale fossa era
piena d'ossami e dalle dimensioni degli stessi, essi appartenevano
tutti a neonate creature!¹.

    ¹ Storia.

Ad Ida svanì la sincope, e come un'ossessa, colle mani alla chioma, si
lanciò a strepitare per il corridojo, urlando: Infami! Scellerati! e
si sarebbe forse infranta il cranio contro il tuffo, senza l'agilità
di Cantoni, che giunse in tempo a trattenerla. Tali sono i santuari di
queste bordaglie, che predica mansuetudine alle genti, e che coperta
di ogni nefando delitto, continua, protetta dalla tirannide, di cui è
vile stromento ad ingannare e mantenere nella sventura questo
sventurato nostro popolo!

A canto sull'ossuario, ove erano acatastati ossami informi,
scorgevansi alcune nicchie con dentro piccoli scheletri, meglio
conservati che nell'ossuario, ciocchè si doveva probabilmente alla
pietà d'alcune giovani madri, che furtivamente avean potuto collocare
in un giaciglio men confuso, il corpiccino del loro amato! Poichè il
prete ha potuto giungere al punto di degenerare il più grande dei
popoli della terra, esso può fare un cretino un imbecille d'un essere
intelligente, ma per astuto, pravo e scellerato, ch'egli sia non
giungerà mai a far tacere nel cuore della più perfetta delle creature,
il maggiore di tutti gli affetti, l'amore di madre!

I quattro amici giunsero così presso al termine del corridoio, spinti
e sollecitati dall'orrendo spettacolo, e come abbiam detto essere non
grande il sotterraneo, in breve pervennero ad altra scalinata, che
ascesa alquanto fece loro scoprire la luce del cielo. Solo alcuni
cespugli intercettavano l'uscita, e diradati dalle robuste braccia di
Zambianchi e di Martino, essi con grande soddisfazione trovaronsi
all'aperto nell'orto del convento, illuminato dalle stelle.

Il problema della fuga di Gaudenzio era sciolto, e Zambianchi, volto
al Bresciano gli diceva: «Vedi? se lasciavi a me il sorcio, esso
certamente non mi fuggiva, e molto male si sarebbe risparmiato al
nostro povero paese.»

Franchi stava per rispondere, ma un suono vivissimo di tromba della
Legione, chiamava a raccolta, ed il suono, distintissimo nella notte,
di cannonate e fucilate verso porta San Pancrazio, fecero cessare la
conversazione e spinsero gli esploratori a raggiungere la Legione, che
si formava e marciava immediatamente sul campo della pugna.




CAPITOLO XLIV.

IL 3 GIUGNO.


Il 3 giugno fu il giorno più fatale alla libertà Italiana ch'io mi
ricordi: Oudinot, degno del suo padrone, commise uno di quei
tradimenti che pochi paragoni hanno nella storia militare.

Sconfitto il 30 aprile, egli s'era ritirato verso Castel Guido, per
aspettare nuovi rinforzi, e per paura d'essere attaccato in
circostanza sfavorevole, esso patteggiò un armistizio col governo
Romano. Armistizio con dei ladri! «Sgombrate! si doveva dire: e poi
tratteremo. Tornate da dove veniste!...» Ma in Italia, sventuratamente
si trattano i ladri coi guanti. L'armistizio doveva terminare il 4 e
nella notte dal 2 al 3, il predone Buonapartesco, con forze molto
superiori attaccò i nostri avamposti, li debellò uno dopo l'altro per
sorpresa e s'impadronì della forte posizione dei Quattro Venti (Villa
Corsini), che domina intieramente tutte le altre posizioni di Roma, e
poco mancò che l'esercito nemico non s'innoltrasse la stessa notte
nella capitale.

La Legione, stanca della marcia da Velletri, fu svegliata verso
mezzanotte, e le si ordinò di marciare. Essa ebbe per riposo una
tremenda giornata di pugna. Certo non v'era tempo da perdere, e si
corse subito alla riscossa verso il punto attaccato.

All'alba quand'io vidi il nemico padrone dei quattro Venti¹ dissi tra
me: «La sorte di Roma è decisa.» E veramente tutto l'eroismo dei
difensori della città eterna non valse a cacciarlo da quella chiave
dell'assedio, in cui esso, imprese subito a fortificarsi, avendo a sua
disposizione corpo di genio e cannoni quanti ne abbisognava.

    ¹ Prima di partire per Velletri, avevamo combinato col Generale
      Avezzana, di fortificare quella chiave della difesa di Roma,
      ma il vecchio guerriero, forse il solo idoneo a comandar
      l'esercito, fu sacrificato, e con futile pretesto inviato
      dal Ministero della guerra alla difesa d'Ancona, ove non
      abbisognava.

La Legione, il corpo di Manara, la Legione Romana, quella di Melara, e
quanti corpi di volontari si trovano o vennero dopo in Roma, fecero
prodigi di valore, ma invano. Oudinot con un esercito di quarantamila
uomini, aveva rubato la fortissima posizione, e la tenne col nerbo
delle sue forze. Masina, Daverio, Mameli, Morosini, Peralta, Ramorino,
Davide e la parte più brillante dell'Ufficialità Italiana fu mietuta
in quel giorno. Immensi furono i feriti e dei migliori.

La Legione Italiana sola perdette ventidue ufficiali tra morti e
feriti. Da quel giorno fu uno scheletro e non la riconobbi più. Il
magnifico battaglione di Manara fu anche decimato. E così successe
alla maggior parte dei corpi della difesa.

In tutto il giorno 3, dall'alba sino alla notte, fu un combattimento
continuo, tra i Repubblicani Romani, ed altri sedicenti Repubblicani
del Buonaparte. Da porta San Pancrazio a Villa Corsini il terreno era
seminato di cadaveri,--ivi giacquero le speranze d'Italia!--La colonna
che prima assaltò Villa Corsini, era guidata da Masina, e quel
valorosissimo, la condusse sino dentro alle stanze terrene del
Palazzo.

Ivi s'impegnò una zuffa tremenda, corpo a corpo, ma i pochi furono
alla fine soperchiati dai molti, e quasi tutti soccombettero.

A canto al cadavere dell'invitto loro duce, distinguevansi due caduti
di rara bellezza. Uno sembrava il minor fratello dell'altro. Essi
verso il tramonto, in cui il fuoco dei cannoni e dei moschetti s'era
rallentato, furono adocchiati da un prete, da uno di quei tanti
traditori del loro paese, che nella notte antecedente avean guidato le
colonne nemiche, quel prete, chi l'avesse osservato, avrebbe veduto
nell'occhio suo maledetto, un riverbero d'anima d'inferno.

Egli si guardò attorno geloso che alcuno contemplasse la sua preda.
Poi, vedendo di non essere osservato, si fregò le mani, e
rincantucciossi mormorando tra sè: «Ora, per Dio, non mi fuggiranno!»
Egli alla sua scelleraggine del pensiero, aveva associato il
sacrilegio!

Il lettore avrà indovinato senza dubbio, che si tratta di Cantoni, di
Ida e dello scellerato tentatore Gaudenzio. Questi, appena scomparso
dall'orizzonte il gran luminare, e colle prime tenebre lasciò il
cantuccio, e presentandosi all'ufficiale di guardia al portone, si
fece conoscere, e chiese di poter uscire, per amministrare gli ultimi
sacramenti a qualche moribondo.

Egli avea notato il sito in cui giacevano le sue vittime, ed era suo
interesse particolare d'assicurarsi se Ida non fosse ben morta, e se
v'era speranza di salvarla. Per l'altro, il suo pugnale avrebbe
terminato un avanzo di vita se pur ne restava.

Tali erano i santi sensi, che guidavano quella perla di servo di Dio!
Ma egli aveva fatto il conto senza l'oste.

Il palazzo Corsini, ridotto a fortezza dagli agressori Buonaparteschi,
era pieno zeppo di soldati, e non v'era una finestra, uno spiraglio
ove non vi fosse una sentinella. Gaudenzio avea bensì chiesto permesso
all'ufficiale di guardia al portone, ma questi aveva altro per la
testa, di far avvisare la sentinella superiore della sortita del
Gesuita. Dimodochè una sentinella che si trovava al disopra del
portone, vedendo muoversi nel carname sotto di lui, e credendo fosse
qualche ferito cercante d'evadersi, lo aggiustò ben bene nella
schiena, e mandò gambe in aria quel traditore.

Gaudenzio cadde boccone sulla testa di Cantoni, e siccome questo era
ancora ferito alla testa, ma non mortalmente, la scossa di quel
corpaccio lo richiamò in sensi.

Cantoni mosse la testa, ed il suo primo pensiero fu all'adorata sua
fanciulla, ch'egli riconobbe presso di sè, benchè già notte. Egli,
palpitando di timore e di speranza, le pose la mano sul cuore, e dopo
d'essersi assicurato che batteva, la adagiò pian piano meno
incomodamente, aspettando il compimento della sua sorte, da uomo
sempre pronto ad affrontare il pericolo, e custode questa volta di
quanto aveva di più caro nella vita dopo l'onore e la libertà
d'Italia.

Siccome i Buonaparteschi però avevano ancora molti feriti fuori tra i
nostri, giunta la notte, ed essendovi poco pericolo d'esser molestati
dalle mura, non tardarono ad uscire par raccoglierli.

Così furono raccolti Cantoni ed Ida, che il fresco dalla notte avea
pure rianimata essendo la sua ferita nel petto, ma non mortale. Ambi
furono trasportati in un ospedale nemico. Alla resa di Roma poi furono
lasciati liberi di tornare a casa.

Dal 3 giugno ai primi di luglio, in cui Roma si arrese, fu una serie
di gloriosi combattimenti, ma senza frutto. Palmo a palmo si difese il
tratto di terreno, che avvicina porta San Pancrazio; il nemico fu
obbligato d'impiegarvi tutta l'arte degli assedi per giungere alla
mura. Anche dopo d'aver aperto due breccie, egli non azzardò di
assaltarle di giorno, tanto era il rispetto in cui lo tenevano quei
tremendi difensori. I quarantatremila soldati di Buonaparte ajutati
nel resto d'Italia da altri tre eserciti, austriaco, spagnuolo e
borbonico, vinsero quel pugno d'uomini, che combattevano per la causa
santissima del loro paese, ricollocarono nel cuore dalla sventurata
Italia il più detestabile, il più schifoso dei poteri umani: il
Papato!

Ora, mentre si combatteva per la causa di tutti in Piemonte, a Venezia
ed a Roma, Italia fece forse il suo dovere? quante furono le città che
s'incendiarono come Mosca, per non restar preda al nemico? quante
quelle, che come Ipsara, e Missolungi si fecero saltar in aria, per
non veder le loro donne, ed i loro bimbi prostituiti? quante le donne,
che, come in Spagna si prostituivano, per aver agio di pugnalare il
loro drudo straniero?

Sì! io ho veduto! e cosa?--mi fa ribrezzo il narrarlo: moltitudini
plaudenti all'eccidio dei pochi prodi che morivan per esse. Eserciti
italiani, che impassibili spettatori assistevano al duello a morte,
impegnato tra due eserciti stranieri da una parte, e pochi valorosi
Italiani dall'altra, su terra italiana!--Governi! Ah! qui, mi
converrebbe bagnar la penna nel fango, per scrivere tante turpitudini,
umiliazioni e tradimenti!

Dopo diciott'anni, non lungi dalle mura di Roma gl'Italiani
combattevano una fazione sventurata ma gloriosa!

In Roma essi avevan rinchiuso l'esercito dei chercuti, che spaventato
avea fatto saltare i ponti che guidano alla città eterna.

A Mentana quello stesso esercito intiero, era debellato dalla gioventù
italiana, sotto condizioni per questa sfavorevolissima.

Ma il mal genio del nostro povero paese, scellerato! brutto di sangue
dei bambini di Parigi, secondato da un governo che mi vergogno di
nominare, cambiò il trionfo italiano in isconfitta, e la cadente
baracca pretina fu ripuntellata.

L'alba del 4 novembre 1867, sulla funerea campagna di Nomenzio,
rischiarava due cadaveri, feriti nel petto ed abbracciati.

L'uno era di quelli nel cui stampo la scultura greca modellava i suoi
Achilli, l'altra, poichè si riconosceva donna, nei suoi 32 anni,
manifestava ancora quella purezza di lineamenti, che adornano molte
delle belle figlie di Felsina. Cantoni ed Ida, dopo d'aver preso parte
a tutti i gloriosi fatti dei Volontari Italiani, morivano da far
invidia a chi resta, pugnando contro il soldato straniero ed il prete.

La loro unione fu un matrimonio d'amore, che ne vale bene un altro. Il
loro affetto, benchè non beati da prole, fu fervido nell'ultimo come
nel primo giorno.

Ambi franchi repubblicani, perchè convinti che la Repubblica è il
governo naturale e dignitoso delle nazioni; essi però, senza futili
pretesti, eran sempre pronti a correre ove si trattava di menar le
mani contro gli oppressori dell'Italia, sia operando o no
coll'esercito nostro.

Il gran concetto di Dante: _far l'Italia anche col diavolo_, era il
loro motto favorito, e sino all'ultimo sospiro gli furono fedeli.

FINE.




  INDICE


  PREFAZIONE ai miei romanzi storici              Pag.   5

  CAPITOLO   I. Cantoni il Volontario              »     7
      »     II. Alle Filigari                      »    12
      »    III. L'ingresso                         »    17
      »     IV. Il Gesuita                         »    26
      »      V. Ida                                »    31
      »     VI. Fisiologia Italiana                »    38
      »    VII. Da Bologna a Ravenna               »    44
      »   VIII. Una dimostrazione                  »    51
      »     IX. Rossi                              »    62
      »      X. Risso e Ramorino                   »    68
      »     XI. Il duello                          »    73
      »    XII. I Volontari nell'esercito romano   »    77
      »   XIII. La scoperta                        »    82
      »    XIV. La confessione                     »    85
      »     XV. Il ratto                           »    90
      »    XVI. La cattività                       »    95
      »   XVII. San Leo                            »   106
      »  XVIII. Il birro                           »   111
      »    XIX. Incontro felice                    »   115
      »     XX. L'ergastolo                        »   121
      »     XXI. La liberazione                    »   126
      »    XXII. La catastrofe                     »   135
      »   XXIII. I racconti                        »   143
      »    XXIV. Fuga a Gaeta                      »   151
      »     XXV. Da Macerata                       »   154
      »    XXVI. Elia il marinaro italiano         »   157
      »   XXVII. Repubblica Romana                 »   166
      »  XXVIII. Daverio                           »   174
      »    XXIX. Il generale Avezzana              »   177
      »     XXX. Il racconto                       »   184
      »    XXXI. Il 30 aprile                      »   197
      »   XXXII. Il ritrovo                        »   206
      »  XXXIII. La vittoria                       »   212
      »   XXXIV. L'equivoco                        »   221
      »    XXXV. I confessionali                   »   225
      »   XXXVI. La discordia                      »   236
      »  XXXVII. L'ospedale                        »   240
      » XXXVIII. Anzani e Mudles--Juan della Cruz  »   244
      »   XXXIX. Nello e Carbonin                  »   254
      »      XL. Palestrina                        »   259
      »     XLI. Velletri                          »   262
      »    XLII. Ancora Velletri                   »   272
      »   XLIII. San Silvestro                     »   275
      »    XLIV. Il 3 giugno                       »   283




Abbiamo corretto i segienti refusi:

  Anche il volontario [volontrio] ubbidisce; ma quando è
  opaco plumbeo [pumbeo] e grigio dal riverbero delle argentate
  i cibi.--E che gusto hanno essi al palato [ai palato] del
  e robusta della persona, infine di bellezza piuttosto [piuttosta]
  furioso di Bonnet da Comacchio [Comaccho] ed un capitano
  più che l'ha fatto Vostra Signoria Illustrissima [Illustrisima]
  l'astuta volpe di sacristia, ed un sogghigno [soggigno] di compiacente
  chercuti [checuti], gente esosa comunque sia ed in qualunque
  c'erano armi da fuoco tra il popolo. Ciononostante [Cionnostante]
  militi, e gli ufficiali pure desiosi [desisiosi] di pugna a pro
  Romano si [di] dileguò la tempesta e non si parlò più
  di [di di] Montevideo, ed ambi valorosissimi: Risso avea
  setta diabolica che prende il suo nome dal giusto [guisto],
  spento alla sommità della montagna  [moutagna], era intieramente
  urlava il prete; impaziente [impiaziente] d'avere la sua vittima
  a disposizione [dispozione]. Non avete in castello una
  sotterranei [sotterrai], era occupato da prigionieri, e le
  con vemenza  [veamenza]: «Sangue della Madonna! andiamo
  raffreddore preso nella violenta  [violente] impresa del ratto.
  istruzioni, e raccomandandole [raccomandole] sopra tutto qualche cordiale
  forza dell'anima sua. Infine la maschia ed imponente [e dimponente]
  agli occhi dell'indecentissimo [indicentissimo] Gesuita, e--quasi
  Un'aura di miracolosa liberazione [liberozione] rinfrancò l'anima
  era stata poca per soddisfare [soddifare] ai suoi bisogni,
  chiama immagine di Dio, ma che in  [in in]
  otto uomini, mantenevasi [mantevasi] al vento della sua preda
  stava il capitano di presa, appoggiato  [appogiato] al
  dell'abbruttita  [dell'abrutita] servitù del popolo Italiano dalla sudicia
  e non sedurranno  [seduranno] le nostre figlie, quei discendenti
  da Mazzini ed ammantati da un esclusivismo  [esclusivimso]
  dire in anfiteatro [anfinteatro] di torture, e di vergogne
  menar le mani, e la popolazione [popolaziane], di cui gl'Italiani
  apersi pure ed ivi [ive] trovai donna Rita addormentata
  ingannati [imgannati]!»
  col crocifisso alla mano. Uno di queste guide [giude], alto
  Roma per l'incorrotta [l'incorotta] popolazione. Era un andirivieni
  educato scaraventerà [scaravanterà] all'inferno il maledetto.
  corpo, tergendolo da capo a piedi e pettinavan [pettitinavan]
  ristare la moltitudine, e tutti gli sguardi [sguadi] furono
  dall'espulsione  [esplusione] completa del pretismo, dal sacristano
  nel bracco [braccio] di Leonida, che trovavasi sdrajato a
  e che cominciava ad aver appetito [apettito], in un dispiacevole
  vostro compagno [compegno] Mundels e questi vostri
  un [un un] bel pezzo, mi disse: Vieni, saremo più fortunati
  e sopratutto poco devoti a  [devota] Madre Chiesa ed a' suoi
  con cui [con un] si ubbriacarono e poi lasciarono spandere.
  ufficiali, e da alcuni sott'ufficiali avanzi delle [della]
  veramente non fuggivano, ma per vizio assai comune [comuni]
  era incassata, tagliando [tagliendo] quasi ad angolo
  per la sortita e l'attacco. Una forte colonna [colona]
  corpo perduto, ed al grido di _Viva l'Italia!_ maravigliava [maragliava]
  me assueffatto [assuffatto] coi valorosi Americani, ai quali un
  se tal servizio è fatto con intelligenza ed avvedutezza [avedutezza].
  Assueffarmivisi [assueffarmivi], siccome chiunque appartenne alla
  e raccolse ciò nonostante sui campi di Velletri [Vellettri]
  la sede del governo in un punto forte, come Orvieto [Orivieto],
  certamente la diminuita [diminuta] quantità di scheletri
  dovea questa ove si ponga [prega] mente alla ricchezze accumulate
  sventurati, che forse avevan dubitato dell'infallibilità [infallibità]
  più detestabile [dettestabile], il più schifoso dei poteri umani:
